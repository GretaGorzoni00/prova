

Ne ho intravisto il pallore e i capelli neri sotto il cappuccio della cerata. Portava stivali di gomma troppo grandi per lei e aveva in mano un lungo tubo per annaffiare. Vederla mi ha provocato una scarica elettrica in pancia, cinquecentomila volt a dir poco.

Le ho lasciato trenta chili di croccantini. Lo faccio ogni mese, senza entrare mai nel rifugio. Sento i cani, ma non li vedo, tranne quando mi passano davanti con qualcuno che li porta a passeggio.

Allineo i sacchi davanti al cancello d’ingresso. Un dipendente, sempre lo stesso, un ragazzone con la barba incolta, mi aiuta a portare quei premi di consolazione fino a sotto le scritte Abbandonare uccide e Si prega di chiudere bene la porta.

Ogni anno a Natale e subito prima delle vacanze estive, ma mai lo stesso giorno, infilo un po’ di soldi nella cassetta delle lettere del rifugio per animali abbandonati. Soldi anonimi in una busta su cui scrivo Nina Beau a pennarello nero. Non voglio farle sapere che vengono da me. So bene che finirà tutto in cibo e cure veterinarie, ma non lo faccio per gli animali, lo faccio per lei. Voglio che il denaro passi tra le sue mani senza lasciare traccia, giusto perché sappia che fuori non c’è soltanto gente che butta gattini nella spazzatura.

Anche trentuno anni fa mi aveva guardata senza vedermi, come stamattina. Stava uscendo dalla toilette degli uomini, aveva dieci anni. Davanti a quella delle donne c’era la ressa, e già all’epoca a Nina non piaceva aspettare.

Il suo sguardo mi era scivolato addosso, poi lei si era precipitata tra le braccia di Étienne.

Eravamo al Progrès, il bar tabacchi dei genitori di Laurence Villard. Era una domenica pomeriggio. Il bar era chiuso, le saracinesche abbassate. Avevano riservato il locale per il compleanno della figlia. Ricordo le sedie a gambe all’aria sui tavoli, una sull’altra, e una pista da ballo improvvisata tra il flipper e il bancone disseminato di pacchetti regalo sventrati accanto alle patatine, ai biscotti Choco BN e ai bicchieri di carta con le cannucce gialle pieni di aranciata Oasis o limonata.

C’era tutta quella che poi sarebbe diventata la quinta elementare. Io non conoscevo nessuno. Ero appena arrivata a La Comelle, città operaia di circa dodicimila anime nel centro della Francia.

Nina Beau. Étienne Beaulieu. Adrien Bobin.

Avevo osservato il loro triplice riflesso negli specchi lungo il bancone.

Avevano nomi fuori moda, nomi da nonni. La maggior parte di noi si chiamava Aurélien, Nadège o Mickaël.

Nina, Étienne e Adrien erano all’inizio di un’infanzia da amici inseparabili. Non mi avevano vista quel giorno come non mi avrebbero vista tutti gli altri giorni.

Nina ed Étienne avevano ballato tutto il pomeriggio sulle note di Take on Me, degli a-ha. Un maxi-quarantacinque giri, un pezzo che durava un’eternità. Quelli della mia classe l’avevano messo a ripetizione come se non disponessero di altri dischi.

Avevano ballato come i grandi, come se non avessero fatto altro nella vita, almeno così mi ero detta osservandoli.

Sotto la luce stroboscopica sembravano due uccelli marini con le ali spiegate nel buio delle notti ventose, di cui soltanto un faro lontano illuminava il volo aggraziato.

Adrien era rimasto seduto per terra a poca distanza da loro, appoggiato al muro. Quando Cindy Lauper aveva attaccato True Colors era balzato in piedi per invitare Nina a ballare il lento.

Étienne mi aveva sfiorata. Non dimenticherò mai il suo odore dolciastro di vetiver.



*



Abito da sola sulle alture di La Comelle, anche se in realtà alture è una parola grossa, è solo una campagna un po’ collinosa. Ho vissuto altrove, poi sono tornata perché qui conosco il rumore delle cose, i vicini, le giornate di sole, le due strade principali e le corsie del supermercato in cui faccio la spesa una volta alla settimana. Da una decina d’anni il prezzo al metro quadrato è crollato, case e terreni sono regalati. Così con pochi soldi mi sono comprata una casetta e l’ho rimessa a posto. Quattro stanze e un giardino con un tiglio che d’estate fa ombra e d’inverno torna utile per le tisane.

Da qui se ne vanno tutti. Tranne Nina.

Étienne e Adrien se ne sono andati. Come al solito, sono tornati per Natale e poi ripartiti.

Lavoro da casa, saltuariamente correggo o traduco manoscritti per case editrici e, per mantenere un legame sociale con la vita di qui, ad agosto e dicembre sostituisco il redattore locale del giornale di zona. D’estate mi occupo di necrologi, anniversari di matrimonio e tornei di briscola. D’inverno pure, con l’aggiunta degli spettacoli per bambini e dei mercatini di Natale.

Traduzioni e correzioni sono strascichi della mia vita di prima.

Ci sono i ricordi, il presente e le vite di prima che hanno un odore diverso. Cambiando vita cambiano i profumi.

L’infanzia odora d’asfalto, di camere d’aria, di zucchero filato, del disinfettante delle aule, del fuoco di caminetto che emana dalle case nei giorni freddi, del cloro delle piscine comunali, del sudore che impregna le tute quando si torna dalla palestra in fila per due, dei chewing gum Malabar in bocca, della colla che fa i fili sulle dita, delle caramelle mou Carambar appiccicate ai denti, di un albero di Natale piantato nel cuore.

L’adolescenza odora del primo tiro di sigaretta, di deodorante al muschio, di fetta di pane imburrata immersa in una tazza di cioccolata calda, di whisky e Coca in cantine trasformate in discoteche, di corpo che desidera, di lozione purificante Eau Précieuse, di gel per capelli, di shampoo all’uovo, di rossetto, di effluvi di detersivo sui jeans.

Le vite di dopo hanno un odore di sciarpa dimenticata dal primo amore che ci ha spezzato il cuore.

Poi c’è l’estate. L’estate è atemporale, fa parte di tutti i ricordi e il suo odore è il più tenace, è quello che si attacca ai vestiti, quello che cerchiamo per tutta la vita: frutti dolcissimi, vento di mare, frittelle, caffè nero, crema Ambre Solaire, cipria Caron delle nonne. L’estate riguarda tutte le età, non ha infanzia né adolescenza. L’estate è un angelo.

Io sono abbastanza alta e ben proporzionata. Frangetta, capelli castano scuro di media lunghezza con qualche filo bianco che nascondo col mascara marrone.

Mi chiamo Virginie, ho la loro stessa età.

Oggi, di tutti e tre, Adrien è l’unico che ancora mi rivolge la parola.

Nina mi disprezza.

Quanto a Étienne, sono io che non voglio più saperne di lui.

Eppure fin dall’infanzia mi affascinano. Sono sempre stata legata soltanto a loro tre.

E a Louise.





2


5 luglio 1987



Tutto inizia con un mal di pancia dopo il panino e le patate fritte intinte nel ketchup. Nina è seduta sotto un ombrellone di fronte al chiosco delle patatine, pochi tavolini di ferro colorati che sovrastano le tre vasche delle piscine comunali. Sta ascoltando La Isla Bonita di Madonna, si lecca il sale rimasto sui polpastrelli e osserva con aria sognante un biondo abbronzato che si tuffa dalla piattaforma dei cinque metri. Immerge le dita nella vaschetta vuota per raccattare le briciole salate nelle scanalature della plastica. Étienne si dondola sulla sedia sorseggiando un diabolo alla fragola, Adrien dà un morso a una pesca troppo matura che gli sgocciola su mani, bocca, gambe, dappertutto.

Nina guarda spesso Étienne e Adrien. Non lo fa mai di sfuggita, i suoi occhi si posano su una parte del loro corpo e non la mollano più. È una cosa che mette a disagio Étienne, il quale non fa che dirle: «Piantala di guardarmi in questo modo». Adrien se ne frega, Nina è così, senza freni.

Di nuovo fitte alla pancia, poi un liquido tiepido che le cola tra le cosce. Nina capisce. Non le va per niente, non di già, è troppo piccola, compie undici anni tra un mese... Credeva che le mestruazioni venissero alle medie, tra la seconda e la terza. O magari anche finite le medie, mentre lei entra in prima fra due mesi... “Che vergogna” pensa, “se le altre sanno che le ho già penseranno che sono una ripetente”.

Si alza, si avvolge intorno alla vita un piccolo asciugamano ruvido, che tuttavia basta a coprirle i fianchi. È magrissima. «Fil di ferro» le dice sempre Étienne per provocarla. Nina gli restituisce il walkman senza aprire bocca e va verso lo spogliatoio femminile. Di solito entra in una cabina di quello maschile per spogliarsi e rivestirsi più in fretta.

Étienne e Adrien sono rimasti seduti. Nina è partita come una freccia senza dire una parola. Quei tre non si separano mai senza dire dove stanno andando.

«Ma che ha?» fa Étienne con la cannuccia tra le labbra.

Adrien nota che lo sciroppo gli ha fatto diventare la lingua rossa.

«Boh» risponde. «Forse l’asma».

Quel giorno Nina non torna al chiosco. Ha una macchia marrone sul costume da bagno. Si cambia a tutta velocità e si infila nelle mutande un po’ di carta igienica appallottolata, sembra che abbia un rigonfiamento tra le gambe. Si ferma alla Petite Coopérative e con i soldi avanzati dalle patate fritte compra degli assorbenti. Un pacchetto da dieci, quelli che costano meno.

Arrivata a casa, il cane Paola la guarda con aria strana dimenando la coda, la annusa, poi si volta e torna in giardino da Pierre Beau, il nonno di Nina, che non si è accorto del ritorno della nipote. Va al piano di sopra e si chiude in camera sua.

Fa parecchio caldo. Vorrebbe essere con Étienne e Adrien nella fossa, la piscina più profonda, quattro metri, dominata da tre trampolini da uno, tre e cinque metri. La fossa è troppo profonda perché l’acqua si riscaldi. La sfida quotidiana consiste nell’arrivare a toccare il fondo gelido dopo essersi tuffati.

In serata Étienne telefona a Nina. Anche Adrien, ma lo fa nello stesso momento, quindi trova occupato.

«Perché te ne sei andata senza dire niente oggi pomeriggio?».

Lei è incerta su come rispondere, pensa a una bugia, ma a che pro?

«Mi sono venute le mestruazioni».

Per Étienne le mestruazioni vengono solo alle ragazze che hanno il seno e i peli sotto le ascelle, alle madri, alle donne sposate, non a Nina! Étienne fa ancora le raccolte di figurine degli album Panini e si succhia il pollice di nascosto.

Nina è come lui. Étienne ha visto le Barbie che tiene una accanto all’altra in camera sua.

Dopo un lungo silenzio dubbioso le chiede:

«L’hai detto a tuo nonno?».

«No... Mi vergogno».

«E ora che fai?».

«Secondo te?».

«Forse non è normale alla tua età».

«Pare che dipenda dalle madri. Se la mia le ha avute a quest’età è normale. Ma non c’è modo di saperlo».

«Ti fa male?».

«Sì. Tipo crampi. Come quelli che vengono quando mangi quello schifo di minestra di cipolle».

«Sono contento di non essere una femmina».

«Be’, tu farai il servizio militare».

«Forse, ma sono contento lo stesso. Vai dal dottore?».

«Non lo so».

«Vuoi che ti ci accompagniamo?».

«Magari sì, ma mi aspettate fuori».



*



I tre si sono conosciuti dieci mesi prima nel cortile della scuola Pasteur il primo giorno di quinta elementare.

È l’età della confusione, quella in cui i bambini non si somigliano più. Alti e bassi. Già adolescenti o ancora immersi nell’infanzia. Alcuni dimostrano quattordici anni, altri otto.

Il primo giorno di scuola tutti gli alunni che devono cominciare la quinta sono riuniti nel cortile della scuola Pasteur. Di fronte a una sessantina di volti la maestra Bléton e il maestro Py fanno l’appello fianco a fianco.

È la mattina in cui si sperimentano i colpi di fortuna e quelli di sfortuna, la mattina in cui si impara a fare la differenza tra i due.

Ogni bambino, anche quelli che non hanno mai fatto catechismo, prega in silenzio che sia la maestra Bléton a chiamarlo. Il maestro Py ha una pessima fama. Generazioni di ex alunni hanno raccontato ai fratelli minori di quello stronzo patentato che non si fa scrupolo ad assestare ceffoni, sollevare un bambino da terra afferrandolo per il colletto o sfasciare sedie contro il muro quando è arrabbiato. Ogni anno sceglie un capro espiatorio e non lo molla più, in genere qualcuno che va male. «Quindi ti conviene studiare come si deve o sei morto».

Maestra Bléton, fila di destra. Maestro Py, fila di sinistra. Fanno l’appello in ordine alfabetico.

Si sentono contenuti sospiri di sollievo nella fila di destra, qualcosa nel portamento della testa che ringrazia il cielo, spalle che si rilassano, ed espressioni da condannati a morte sulle facce di quelli che vanno a sinistra.

Quella mattina alla scuola Pasteur c’è un silenzio di tomba. In cortile risuonano soltanto le voci dei maestri che, a turno, chiamano gli alunni che cominciano per A.

Adam Éric, fila di destra.

Antard Sandrine, fila di sinistra.

Antunès Flavio, fila di destra.

Aubagne Julie, fila di sinistra.

Poi tocca alla B.

Beau Nina, fila di sinistra.

Beauclair Nadège, fila di destra.

Beaulieu Étienne, fila di sinistra.

Bisset Aurélien, fila di destra.

Bobin Adrien, fila di sinistra.

È così che il 3 settembre 1986 Nina Beau, Étienne Beaulieu e Adrien Bobin si ritrovano in classe insieme. Dato che i due maschi sembrano paralizzati, Nina li prende per mano e li trascina nella fila davanti al signor Py. Étienne si lascia condurre. C’è da vergognarsi a farsi prendere per mano da una femmina, ma non se ne rende conto, è schiacciato dal doppio verdetto: l’hanno separato dal suo amico Aurélien e sta con il maestro Py. Alla Pasteur, dalla prima alla quarta, tutti vedono quell’ultimo rettilineo prima delle medie come una prova da superare. «Ti hanno messo con Py, cavolo, con quello è un inferno».

Uno accanto all’altro, tutti e tre aspettano la fine dell’appello.

Étienne è molto più alto degli altri due. Ha lineamenti sottili, capelli biondi e pelle chiara da bambino perfetto, come quelli delle illustrazioni, con occhi azzurro piscina che colpiscono.

Adrien è castano scuro, sempre spettinato, capelli come spighe indomabili, magro, con la pelle lattiginosa, talmente timido che sembra nascondersi dietro se stesso.

Nina ha la grazia di una cerbiatta. Sopracciglia e ciglia nere su occhi d’ebano. Dopo due mesi d’estate ha la pelle scura.

Il signor Py osserva i suoi futuri alunni da dietro gli occhiali, sembra soddisfatto, sorride e dice loro di seguirlo in classe, dove si ferma davanti alla lavagna.

Sempre lo stesso spaventoso silenzio. Passi e gesti congelati.

Ognuno sceglie il proprio banco a caso. Quelli che si conoscono si mettono insieme. Con un colpetto d’anca Étienne spinge via Adrien per sedersi accanto a Nina. Adrien abbozza e si piazza dietro di lei. La guarda e si dimentica del maestro, si perde nelle sue trecce, nei capelli castani più scuri alla radice e imbionditi dal sole sulle punte, nei due elastici, nella riga nel mezzo, nei bottoni di madreperla del vestito di velluto rosso, nella peluria del collo. La bellezza vista di schiena. Lei percepisce il suo sguardo e si gira per rivolgergli un sorriso malizioso, un sorriso che lo tranquillizza. Ha un’amica. Potrà tornare a casa e dire alla madre: «Ho un’amica». Spera che Nina mangi a mensa come lui.

«Potete sedervi».

Il signor Py si presenta, scrive il proprio nome sulla lavagna. La tensione si allenta, in fondo sembra abbastanza gentile, quasi sorridente, spiega le cose con calma. Forse è cambiato. Dicono che i grandi possono migliorare con il tempo.

La mattinata passa in fretta. Distribuzione dei libri di testo da rivestire quella sera stessa e non domani.

«Detesto la procrastinazione» dice il signor Py frugando nella cartella di cuoio.

Silenzio incerto nell’aula.

«Vedo che non conoscete il significato della parola».

Si alza, passa il cancellino sul proprio nome e scrive sulla lavagna: Procrastinazione, dal verbo della prima coniugazione Procrastinare, e lo sottolinea tre volte.

«Significa rimandare a domani quello che potete fare oggi».

Poi chiede a ogni alunno di alzarsi a turno, dire il proprio nome e cognome e dichiarare il proprio punto debole e quello di forza.

Nessuno si muove.

«Be’, dormite in piedi? Ora vi sveglio io! Procediamo a caso».

Indica la vicina di banco di Adrien, una biondina pallidissima che si alza.

«Mi chiamo Caroline Desseigne, sono brava nella lettura, il mio punto debole è che soffro di vertigini...».

Caroline arrossisce un po’ e si risiede.

«Il prossimo! Quello accanto a te» dice Py.

Adrien si alza. Ha la fronte rossa, le mani umide, il terrore di parlare davanti a tutti.

«Mi chiamo Adrien Bobin. Anch’io vado bene in lettura... Il mio punto debole... è che ho paura dei serpenti».

Nina alza la mano. Il professore la invita a parlare con un cenno del capo.

«Mi chiamo Nina Beau. Il mio punto di forza è il disegno... Quello debole l’asma».

Dopo di lei si alza Étienne.

«Non hai alzato la mano!» tuona Py.

Silenzio.

«Va bene, è il primo giorno. Di solito il primo giorno non ho ancora il piede che mi prude, le vacanze l’hanno stancato. Rimettiti seduto. Se vuoi parlare alzi la mano. Il prossimo!».

Étienne si risiede subito sudando freddo. Gli tremano le mani.

È mezzogiorno, la campanella risuona in tutte le classi. Nessuno osa muoversi. Il signor Py dice di presentarsi a quelli che non l’hanno ancora fatto. Étienne alza la mano più volte, ma il maestro lo ignora fino a quando non li manda tutti a pranzo.

Uscendo dalla classe Étienne e Adrien aspettano Nina davanti alla porta, come per riformare il gruppo. Arrivando, l’amica trova Étienne indispettito.

«Ha fatto presentare tutti tranne me» geme.

«A proposito, come ti saresti presentato?» domanda Nina.

«Étienne Beaulieu. Il mio punto di forza è lo sport, il mio punto debole... non lo so... sono abbastanza bravo in tutto».

«Non hai difetti?» chiede Nina.

«Non credo».

«Non hai paura di niente?» si stupisce Adrien.

«No».

«Neanche in una foresta di notte da solo?».

«Non penso. Non lo so. Dovrei provarci».

Corrono tutti e tre fianco a fianco, sono in ritardo di venti minuti per la mensa.

Nina al centro, Adrien alla sua destra, Étienne alla sua sinistra.





Alunno: Bobin Adrien. 25, rue John-Kennedy, 71200 La Comelle. Nato a Parigi il 20 aprile 1976, francese.

Padre: Bobin Sylvain. 7, rue de Rome, 75008 Parigi. Bancario. Nato a Parigi il 6 agosto 1941, francese.

Madre: Simoni Joséphine. 25, rue John-Kennedy, 71200 La Comelle. Ausiliaria puericultrice. Nata a Clermont-Ferrand il 7 settembre 1952, francese.

Altro responsabile legale, indirizzo, professione, data di nascita, nazionalità, telefono domicilio, telefono lavoro.

Persona da chiamare in caso d’emergenza: Joséphine Simoni, 85 67 90 03.



Alunno: Beaulieu Étienne Jean Joseph. 7, rue du Bois-d’Agland, 71200 La Comelle. Nato a Paray-le-Monial il 9 giugno 1976, francese.

Fratello: Paul-Émile, 19 anni. Sorella: Louise, 9 anni.

Padre: Beaulieu Marc. 7, rue du Bois-d’Agland, 71200 La Comelle. Funzionario statale ad Autun. Nato a Parigi il 13 novembre 1941, francese.

Madre: Beaulieu Marie-Laure nata Petit. 7, rue du Bois-d’Agland, 71200 La Comelle. Funzionaria di tribunale a Mâcon. Nata a La Comelle il 1° marzo 1958, francese.

Altro responsabile legale, indirizzo, professione, data di nascita, nazionalità, telefono domicilio, telefono lavoro.

Persona da chiamare in caso d’emergenza: Bernadette Rancœur (collaboratrice domestica), 85 30 52 11.



Alunno: Beau Nina. 3, rue des Gagères, 71200 La Comelle. Nata a Colombes il 2 agosto 1976, francese.

Padre: ignoto.

Madre: Beau Marion. 3, rue Aubert, 93200 Saint-Denis. Professione sconosciuta. Nata a La Comelle il 3 luglio 1958, francese.

Altro responsabile legale: Pierre Beau (nonno). 3, rue des Gagères, 71200 La Comelle. Impiegato delle Poste, vedovo. Nato il 16 marzo 1938, francese.

Persona da chiamare in caso d’emergenza: Pierre Beau, 85 29 87 68.





3


5 dicembre 2017



Mi ripeto mentalmente l’informazione senza davvero crederci. Una persona solitaria come me... come mi è passato per la testa di presentare la mia candidatura al giornale? Una sfida? Una follia passeggera? Non ho il minimo interesse per i pettegolezzi né per la gente che va in pensione né per le gare di bocce, ed ecco che mi ritrovo in prima linea, a beccarmi uno tsunami in piena faccia.

Probabilmente un caso sfortunato.

Il lago della foresta è un’ex cava di sabbia a nord di La Comelle, sulla strada per Autun, falde acquifere in comunicazione con la Saona che hanno riempito d’acqua un centinaio di ettari. Da giovani ci andavamo spesso a fare il bagno. Sapevamo che era rischioso, ci piaceva flirtare col pericolo, ma non ci allontanavamo mai troppo dalla riva per via degli smottamenti sotterranei che causavano gorghi d’acqua assassini. Pochi fra noi si avventuravano al largo, giusto qualche ragazzo per fare lo sbruffone. E poi giravano un sacco di leggende a proposito di quel lago. Si diceva che di notte i fantasmi degli annegati nuotassero sulla superficie avvolti nei loro sudari. Io non ci ho mai trovato altro che campeggiatori e lattine di birra abbandonate. Molti di noi non facevano il bagno scalzi. Io, quando avevo troppo caldo, entravo in acqua con le scarpe da ginnastica. Capitava spesso di ferirsi su un coccio di vetro o un pezzo di ferro. Mi piaceva molto di più nuotare nelle piscine comunali. Tuttavia d’estate, la sera, ci ritrovavamo al lago per ascoltare musica e bere intorno a un falò.

Erano anni che non ci tornavo.

In cinquant’anni è la prima volta che l’hanno in parte svuotato per il rifacimento di un argine. Il comune sta svolgendo uno studio di fattibilità per realizzare una spiaggia di sabbia sorvegliata da bagnini e attrezzata con dancing e scivoli. In questo modo contano di limitare il campeggio selvaggio e i bagnanti troppo temerari.

La settimana scorsa, mentre svuotavano la parte ovest del lago, hanno trovato una macchina. Per raggiungere le rive bisogna percorrere sentieri tortuosi e stretti, in genere quelli che vengono in automobile parcheggiano in uno spiazzo a circa trecento metri dall’accesso principale.

Hanno identificato la targa della carcassa, si tratta di una Twingo rubata il 17 agosto 1994 a La Comelle. E fin qui niente di strano, il ladro o i ladri se ne sono sbarazzati. La cosa che ha risvegliato la curiosità dei gendarmi è che il 17 agosto 1994 corrisponde al giorno della scomparsa di Clotilde Marais.

Quando ho sentito il responsabile del giornale pronunciare quella data mi si è gelato il sangue nelle vene. Gli ho chiesto se non poteva mandare qualcuno dalla sede centrale, un giornalista più agguerrito, ma sono tutti in vacanza mentre io sono di servizio e già quasi sul posto. «C’è un’indagine in corso, devi andare al lago il prima possibile. Entro stasera ci serve l’articolo e una foto della macchina...».

Cerco il tesserino in un cassetto. Di solito non mi serve. Per scrivere un trafiletto sull’elezione di Miss Bocce non me lo chiedono mai.

Non mi stava simpatica Clotilde Marais. Probabilmente ero gelosa delle sue lunghe gambe affusolate con cui circondava la vita di Étienne. È l’immagine che mi torna subito in mente: lei seduta su un muretto, lui in piedi che la bacia sulla bocca. Lei è in shorts, gli stringe le gambe intorno ai fianchi, ha i piedi nudi, unghie smaltate di rosso, pedicure perfetta, sandali dorati abbandonati sul marciapiede. La quintessenza della femminilità. Avrei voluto darle una spinta e mettermi al suo posto, avrei voluto essere lei. Ovviamente non mi ero fatta vedere, avevo continuato per la mia strada trattenendo il respiro.

L’estate dei suoi diciott’anni Clotilde Marais si era volatilizzata. La sua scomparsa aveva turbato tutta la città. Perché se n’era andata senza dare spiegazioni, senza lasciare una lettera? Allo stesso tempo la cosa non mi aveva stupito più di tanto, era una ragazza altera e misteriosa, non aveva amici, andava spesso in giro da sola.

Vorrei chiamare Nina al rifugio per raccontarle della macchina ritrovata in fondo al lago, ma non lo farò mai. È solo un impulso improvviso che mi affretto a reprimere.

Non oso immaginare cosa proverà Étienne quando verrà a saperlo.





4


L’anno scolastico 1986-87 era stato l’unico in cui il maestro Antoine Py aveva cambiato capro espiatorio nel corso dell’anno.

Dal 1955 al 2001, ogni volta che ricominciava la scuola si sforzava di indovinare chi sarebbe stato il suo zimbello. Un giochino che lo divertiva molto e al quale già si preparava mentalmente mentre faceva le parole crociate a Les Sables-d’Olonne, dove trascorreva l’estate.

Sarebbe stato biondo, bruno, rosso? Alto in quanto ripetente o gracile e fifone? Di sicuro uno che gli sarebbe stato antipatico fin dal momento in cui avrebbe posato il culo su un banco della sua classe e detto «presente» con una voce sgradevole come una forchetta che graffia il fondo di un piatto.

Solo maschi, il sesso debole non gli interessava. Per individuarlo si basava sulle schede personali che avrebbe letto e decifrato per ore.

Quanto gli piaceva scoprire nomi, cognomi e situazioni familiari dei suoi alunni! E come si divertiva a spulciare tutte quelle informazioni! Era come quando da fuori, al buio, si guarda quel che succede all’interno di una casa illuminata.

Professioni del padre e della madre. Py non sceglieva mai qualcuno i cui genitori fossero dirigenti o funzionari pubblici, cosa che aveva salvato Étienne Beaulieu il primo giorno di scuola del 1986. Se non avesse letto sulla sua scheda che i genitori erano funzionari di Stato l’avrebbe tartassato per tutto l’anno. Alzarsi e parlare senza chiedere il permesso, ci mancherebbe altro!

Né se la prendeva mai con un Abdel Kader, come amava chiamare gli alunni di confessione musulmana chiacchierando con pochi amici selezionati, ovvero altri maestri provenienti da istituti diversi e conosciuti ai tavolini dei caffè di Les Sables-d’Olonne.

Antoine Py non aveva amici a La Comelle, il suo mestiere gli conferiva un rango e imponeva una certa distanza.

Dopo una prima selezione basata su nazionalità e professione dei genitori gli bastavano tre giorni per designare l’alunno che avrebbe preso in uggia secondo una serie di criteri invariabili: aria da coglione, sguardo inebetito, lentezza a capire, un tic, una camicia sgualcita, una pancia grassoccia, scarpe sporche, camminata esitante. Poteva anche prendersela con quello che sembrava troppo sicuro di sé, pretenzioso, col sorrisino sulle labbra e l’occhio vispo, il simpaticone della classe. Adorava far chiudere il becco a quei soggetti.

Cercava la falla più impercettibile per infilarcisi dentro.

Aveva sempre insegnato in quinta, l’ultima classe prima delle medie, considerate da lui «la grande pattumiera dell’istruzione nazionale». Aveva la sensazione di plasmare pietre preziose perché finissero nella fogna. «Di pisciare in un violino», come diceva di sera alla moglie mangiando la minestra.

Nel settembre 1986 aveva messo gli occhi su Martin Delannoy, un bambino che aveva ripetuto la seconda elementare per un problema di dislessia, tanto che era in cura da un ortofonista. Il trastullo di Py non stava nel fargli leggere testi ad alta voce davanti a tutta la classe: troppo facile, non abbastanza perverso e soprattutto rischioso, dato che l’obiettivo rimaneva sempre quello di non attirare i sospetti dei genitori, di tutti i genitori; sapeva bene che i suoi alunni parlavano, si sedevano a tavola e raccontavano la loro vita a scuola. No, Py preferiva mandare Martin Delannoy alla lavagna a risolvere problemi di matematica insolubili per intere mattinate.

Provava una gioia appena dissimulata da un sorriso falso osservando l’alunno che tremava e diventava pallido, vedendo le goccioline di sudore brillanti che gli imperlavano fronte e tempie, le lacrime trattenute fino a che una atterrava sulla pedana di legno, goccia di sangue trasparente di uno sconforto troppo a lungo represso, e poi guance solcate da fiumi, come una diga che cede. Allora Py assumeva un tono mieloso e diceva: «Torna al tuo posto, ragazzo mio. Resterai in classe durante la ricreazione, ti spiegherò io».

Gridava raramente, era di una gentilezza untuosa. Poi senza preavviso, perché un alunno era distratto, perché la moglie si era girata dall’altra parte la sera prima o perché quella mattina qualcuno non gli aveva dato la precedenza, si precipitava sul malcapitato e lo sollevava da terra afferrandolo per il colletto. Brutto voto, fuori tema, risate in classe, chiacchiere, disattenzione, sbadigli... In quei casi i muri tremavano e la voce dell’uomo arrivava fino alle cime dei grandi ippocastani che crescevano in cortile.

Nessun genitore si lamentava, perché non c’era alunno che passando nella classe del maestro Py non migliorasse il suo rendimento generale. Pronunciavano il suo nome con riguardo, mormoravano «È nella classe di Py» con un compiaciuto sorriso d’intesa.

A fine anno gli facevano una serie di regali che lui accettava con occhi umidi dicendo immancabilmente: «Faccio soltanto il mio lavoro».

Le sue lezioni erano estremamente chiare e precise. Py poteva stare ore a spiegare una cosa per farla entrare in ogni singola zucca, a costo di ripetere e ripetere ancora, a costo di far ricopiare una lezione perché fosse assimilata una volta per tutte, a costo di assegnare un elenco di compiti lungo un metro che avrebbe occupato le sere e le domeniche degli alunni.

Era un ottimo maestro, quindi poteva pure concedersi un capro espiatorio che lo rilassasse. Otteneva risultati talmente eccezionali che perfino il direttore, il signor Avril, chiudeva gli occhi su certi suoi modi di fare poco ortodossi.

L’anno scolastico 1986-87 era cominciato quindi con l’alunno Martin Delannoy fino al giorno di marzo in cui, subito prima della ricreazione, era stata distribuita la foto di classe. Una busta a testa con i prezzi della fotografia di gruppo e dei ritratti individuali eventualmente forniti sotto forma di calendario, segnalibro o biglietto d’auguri.

Adrien Bobin e Martin Delannoy erano rimasti in classe per finire di ricopiare una lezione sulle concordanze al plurale. Py era andato in sala professori a bere un caffè. Era tornato in classe verso le undici, poco prima che ricominciassero le lezioni.

Aveva aperto la porta in silenzio. Adorava arrivare a passo felpato dietro un alunno e farlo sobbalzare. Aveva osservato Martin Delannoy immerso nel quaderno, con la testa piegata di lato, che si leccava le labbra ricopiando la lezione. Stava per fargli un’osservazione sul suo modo di tenere la penna quando il suo sguardo era stato attratto da Adrien Bobin, il piccoletto pieno di capelli che non fiatava mai, che lavorava bene, il tipo di ragazzino che in linea di massima Py lasciava in pace, sennonché quella mattina si stava gingillando.

Guardandolo, Py si era sentito attraversare da una lama di ghiaccio. Il suo cervello affilato ci aveva messo un quarto di secondo ad analizzare la situazione. La sua rabbia silenziosa, la sua perversione, si era trasferita dall’uno all’altro, un flusso elettrico quasi visibile che passava dall’alunno Delannoy seduto sulla sinistra all’alunno Bobin seduto all’estrema destra.

Adrien aveva sollevato la testa e visto negli occhi di Py il nero assoluto. Da dietro gli occhiali del maestro una folle tempesta si stava scatenando su di lui minacciosa e mortale, una tempesta assassina. Adrien aveva capito subito. Abbassando gli occhi si era rimesso al lavoro, ma ormai era troppo tardi.





5


6 dicembre 2017



Sento le campane della chiesa in lontananza. Quando suonano a metà pomeriggio vuol dire che c’è il funerale di qualcuno, probabilmente un anziano. Se fosse un giovane, dato che sono di turno al giornale ne sarei informata. Sono rimasti solo vecchi. Di due scuole, la Pasteur e la Danton, ne è rimasta una sola, ma per quanto ancora? Qui, quando una fabbrica perde un operaio vanno persi anche i suoi figli. Da vent’anni a questa parte troppi piani di ricollocazione, troppi pensionamenti anticipati. La Magellan, che fabbrica pezzi di ricambio per automobili, è passata da tremila dipendenti nel 1980 a trecentoquaranta nel 2017. Il colpo di grazia è stato nel 2003, quando la ditta di trasporti Damamme è stata venduta e pochi anni dopo delocalizzata.

Piove sul mio tiglio.

Sto lavorando alla correzione di un manoscritto in attesa di saperne di più sulla macchina trovata in fondo al lago. È stata portata ad Autun. Gli agenti non mi hanno fatto avvicinare. Ho scattato qualche foto della carcassa ripescata dall’acqua. Stamattina il caso occupa poco più di un trafiletto sul giornale, ma se all’interno trovano uno o più cadaveri finirà in prima pagina. Ho la sensazione che la gendarmeria si muova con i piedi di piombo coi giornalisti. Stando a un informatore, pare che nell’abitacolo ci siano delle ossa. Non posso fare a meno di pensare a Clotilde Marais.

Prima, facendo un po’ ordine, l’ho riconosciuta sulla foto di classe della quinta elementare. Nel marzo del 1987 aveva undici anni. Non ricordavo che fosse in classe con noi. È stato uno shock rivederla bambina. A lungo l’avviso di ricerca con la sua foto era rimasto attaccato nei negozi, ma dato che una testimone l’aveva categoricamente identificata alla stazione la sera della scomparsa tutti avevano pensato che fosse partita senza lasciare un recapito.

Sulla foto si vede anche il maestro Py col grembiule grigio nonché le tre B fianco a fianco: Beaulieu, Beau, Bobin. Io sono in seconda fila, la quarta da sinistra, diafana, trasparente, inesistente.

L’anno di Py, dieci minuti prima che suonasse la campanella, Nina, Étienne e Adrien si ritrovavano davanti alla scuola Pasteur. Non avevano altri compagni all’infuori del loro terzetto. Stavano incollati fra loro come fratelli di una stessa cucciolata. Eppure non si somigliavano in niente, né nel fisico né nei comportamenti.

Undici anni è un’età in cui di solito le femmine stanno con le femmine e i maschi con i maschi.

Nina era spesso stanca perché andava a dormire tardi. Si diceva che aiutasse il nonno a dividere per strade e quartieri la posta che avrebbe distribuito l’indomani, il che era del tutto falso, perché la selezione veniva fatta la mattina all’ufficio postale. Probabilmente disegnava fino a notte fonda. Aveva sempre le dita grigie di matite a carboncino. Per quanto se le lavasse con spazzolino e sapone, il piombo delle mine le tingeva le unghie.

A me piacevano da morire le borse che aveva sotto gli occhi. Gliele invidiavo. La invecchiavano, le davano un’aria seria. Avrei voluto rubarle le occhiaie, avrei voluto rubarle tutto, il naso piccolo, l’aspetto, il portamento, il sorriso.

A dieci anni Nina somigliava a Audrey Hepburn. Anche dopo, ma in versione triste. È vero che lo sguardo di Audrey ha sempre avuto una venatura di malinconia, ma in Nina era più nero, come se fosse reduce da una vita già vissuta, mentre in realtà era ancora una bambina. Nessuno sapeva chi fosse il padre, tutti però pensavano che dovesse essere originario del Nordafrica o dell’Italia del Sud, perché stando alle chiacchiere la madre era una rossa con gli occhi verdi, mentre Nina aveva occhi così scuri che non si distinguevano le pupille.

Le tre B andavano a scuola a piedi. Étienne e Adrien si riservavano lo skateboard per la sera, il mercoledì pomeriggio, dato che all’epoca il mercoledì non si andava a scuola, e per l’estate.

Nina e il nonno vivevano in un quartiere operaio, abitavano in una di quelle case di mattoni tutte uguali attaccate l’una all’altra che occupavano una decina di vie, con un orto sul retro. Ogni orto sfamava una famiglia intera e, se la stagione era buona, anche qualche vicino.

Adrien e la madre Joséphine abitavano in un appartamento di tre stanze al quarto e ultimo piano di un edificio degli anni Sessanta.

Étienne, i genitori e la sorella Louise vivevano in una bella casa circondata da alberi centenari. Il fratello maggiore, Paul-Émile, frequentava l’università a Digione.

Nina cresceva con un vecchio.

Étienne era figlio di un vecchio.

Adrien era figlio di un padre assente e di una madre sessantottina che fumava sigarette rollate e ascoltava Say It Ain’t So, Joe di Murray Head pulendo i vetri del soggiorno.

Con un’approssimazione di duecento metri, si trovavano tutti alla stessa distanza dalla scuola.

E tutti e tre avevano la stessa idea in testa: andarsene quando sarebbero stati grandi, lasciare il paesello per andare a vivere in una città piena di semafori, rumore e furore, piena di scale mobili e vetrine, con luci dappertutto anche a notte fonda, con gente sui marciapiedi, estranei dei quali non si può spettegolare.

Trascorrevano insieme tutto il tempo libero, ricreazione e mensa comprese. Ridevano per le stesse cose: prendere l’elenco telefonico, sfogliare le pagine a caso e fare prenotazioni camuffando la voce; guardare Magnum, P.I. e Saranno famosi con porte e finestre chiuse mangiando caramelle; giocare a Mastermind e a battaglia navale; leggere insieme Tintin o l’Almanach de l’étrange stravaccati sul letto di Nina. «Finito» dicevano Étienne e Adrien all’unisono, e Nina girava pagina solo dopo che avevano parlato.

Adoravano farsi paura, raccontarsi storie, seminare bombette puzzolenti nelle corsie del supermercato, registrare le loro voci per ore su una musicassetta, giocare agli intrattenitori radiofonici e riascoltarsi scoppiando a ridere come scemi. Étienne era il capo, Nina il cuore, Adrien seguiva senza battere ciglio.

I loro rituali erano cadenzati anche dagli attacchi d’asma di Nina. Tutti e tre erano appesi ai suoi capricciosi bronchi. Certi attacchi potevano durare ore nonostante il Ventolin. Quand’erano particolarmente acuti Nina preferiva rimanere sola col suo respiro scassato.

Adrien ed Étienne tornavano a casa ognuno per conto proprio, Adrien per leggere o ripensare a quello che si erano detti, Étienne per fare skate o guardare la fine di Récré A2 in televisione con la sorellina Louise.

A unirli era Nina. Senza di lei Adrien ed Étienne non si vedevano. O erano in tre o niente.

Ai due maschi Nina piaceva perché non giudicava mai nessuno, mentre a La Comelle tutti davano giudizi su tutti. Le dicerie venivano ereditate, passavano di generazione in generazione. Nina si portava dietro la reputazione della madre, era considerata «la bastardina di una che non valeva niente». Adrien, data la sua timidezza, non interessava nessuno a parte Nina, che lo trovava intelligente e misterioso. La madre di Adrien, Joséphine Simoni, era la nuova recluta dell’asilo nido comunale, una fricchettona con le gonne lunghe che strusciavano i marciapiedi. Il padre non c’era. Madre e figlio erano considerati due hippy. Quanto a Étienne, molti lo tenevano alla larga perché “figlio di borghesi”. A La Comelle non ci si mischiava, i tovaglioli stavano con i tovaglioli e gli strofinacci con gli strofinacci. Si rispettavano gli operai, un po’ meno i capireparto. I figli dei dirigenti erano visti male, benessere e ricchezza apparivano sospetti.

I tre andavano sempre al cinema insieme e si sedevano sempre in prima fila. Adrien non stava dietro come in classe, ma seduto accanto a Nina. Lei al centro, lui a destra ed Étienne a sinistra.

Il giorno in cui avevano visto Manon delle sorgenti Nina aveva preso la mano dei due ragazzini nel momento in cui Ugolin si cuce il nastro di Manon sulla pelle e le aveva tenute strette nelle sue per parecchio tempo dopo che Ugolin si era impiccato.

Checché ne dicessero, Manon delle sorgenti era il film preferito di Étienne e Adrien. Se chiedevano loro «Qual è il tuo film preferito?» rispondevano «Il ritorno dello Jedi», ma era una bugia.





6


7 dicembre 2017



È giovedì, giorno della spesa al supermercato. Spero sempre di incontrare Nina, ma non succede mai. Prendo i prodotti di prima necessità, poi vado al mercato. Spero di nuovo di vederla, tengo d’occhio tutte le macchine che incrocio, ma niente, è come se vivesse nascosta.

Dopo aver comprato frutta e verdura vado a prendermi un caffè ai tavolini esterni riscaldati del Bistrot de l’Église e guardo passare la gente con i carrelli della spesa e le sporte. Coppie, donne sole, vedovi.

Mi sta simpatica la cameriera. Si chiama Sandrine Martin. Lei non mi riconosce, ma eravamo insieme in seconda media, nella stessa classe dei tre. Poi è andata a fare la ragazza di bottega. Aveva la mania di sputare per terra. Era carina e lo è ancora, ma le sigarette e una vita di contratti a tempo determinato le hanno segnato il viso e gli angoli delle labbra. D’inverno il maglione le copre una sirena azzurro slavato tatuata sull’avambraccio, una sirena che non si è mai abbandonata sulle sdraio dei grandi alberghi.

Certe volte sono tentata di dirle «Sono io, Virginie», ma a che pro? Per raccontarsi cosa? «Hai figli?». «No. E tu?». «Due». «Quanti anni hanno?». «Quindici e diciotto». «È tanto che fai la cameriera qui?». «Come mai sei di nuovo da queste parti? Qui è tutto morto».

Preferisco che Sandrine non mi riconosca. Ci sorridiamo. Mi dà il giornale. Lascio trenta centesimi di mancia. Ne lascerei cinquanta, ma per un caffè da un euro e venti sarebbe troppo, lo noterebbe.

«Arrivederci».

Certe volte non riconoscersi ha del buono. Produce tranquillità.

Tornando a casa faccio un giro più lungo per passare davanti alla vecchia scuola media. È chiusa da un pezzo, troppo amianto e troppe correnti d’aria, ed è stata vandalizzata più volte da occupanti abusivi che l’hanno presa a sassate e hanno tentato di darle fuoco. Qualche finestra è tappata col cartone. È circondata da alte erbacce.

Ne hanno costruita una nuova, la scuola Georges-Perec, un po’ fuori città, frequentata da alunni di vari agglomerati urbani.

Ogni volta la vecchia scuola mi fa venire in mente una nave abbandonata dal capitano su un mare di cemento verdastro e pieno di crepe. Stamattina, quando ci sono passata davanti, ho frenato.

In genere la costeggio senza guardarla davvero, per abitudine, come nella mia vita di prima facevo una deviazione per passare davanti alla torre Eiffel.

Stavolta invece ho frenato e mi sono accostata di lato. Se ne parlava da parecchio tempo... Le ruspe hanno cominciato a lavorare, la scuola del Vieux-Colombier viene rasa al suolo. Sono rimasta dieci minuti a guardar stritolare il passato. Lamiere blu rimosse e pareti sventrate alla velocità della luce, come se si trattasse di una scenografia e non di un luogo reale dove per vari decenni si è insegnato.

Tra qualche giorno non ne resterà più niente.

Mi sono ricordata di quando dall’aula, durante le pause, guardavo dal terzo piano gli alunni che camminavano in cortile. Lo facevo spesso e pensavo: “Fra cent’anni saranno tutti morti”.

Mai avrei immaginato di veder soccombere i muri della mia ex scuola prima dei suoi scolari.

La desertificazione della fabbrica Magellan e la delocalizzazione dei Transports Damamme hanno condannato interi quartieri. Solo le due vie principali tentano di mantenere una certa dignità. Gli ultimi eroi del mondo moderno o, come li chiamano nei telegiornali, i “piccoli commercianti” si mobilitano per far battere il cuore grande come una capocchia di spillo del centro città.

Le erbacce hanno guadagnato terreno. In tutti i luoghi dove quand’ero piccola c’era gente rimangono solo muri crepati, persiane chiuse, insegne sbiadite e arrugginite, marciapiedi in cui l’asfalto è ricoperto di muschio.

Dove Étienne e Adrien andavano a fare skate ci sono ormai solo terreni abbandonati.





7


A partire da lunedì 9 marzo 1987, data in cui Py aveva cominciato a vessarlo, Adrien si era messo a contare i giorni come un prigioniero conta i giorni che mancano alla scarcerazione. Tolti i sabati pomeriggio, le domeniche, i mercoledì e i giorni festivi, per arrivare alle vacanze estive doveva reggere sessantuno giorni e mezzo.

Sessantuno giorni e mezzo a entrare in classe con il piombo nelle scarpe e nella pancia. Sessantuno giorni e mezzo a smarcare ogni sera la giornata trascorsa calcando forte col pennarello nero per liberarsi dal pensiero. Cassava i giorni su un calendario dei pompieri che illustrava gli interventi dei vigili del fuoco in occasione di incidenti stradali, incendi o inondazioni: esattamente lo stato d’animo in cui si trovava Adrien tormentato dal maestro.

Veniva trattenuto in classe a ogni ricreazione e ogni pomeriggio dopo il suono della campanella. Py prendeva a pretesto una lezione non imparata o un testo mal scritto che gli faceva ricopiare con grandi svolazzi, lo costringeva a ridisegnare un parallelepipedo rettangolo, a ripassare prefissi, suffissi e ordini di grandezza o a scrivere cento volte: In classe non si sogna a occhi aperti.

Dal 9 marzo 1987 Adrien non sognava più. Non guardava più la nuca di Nina, i suoi capelli, gli elastici, il vestito, le spalle, la schiena.

Py gli teneva sempre gli occhi puntati addosso.

Appena Adrien abbassava la guardia il maestro lo mandava alla lavagna per umiliarlo meglio davanti a tutti. Invano.

I timidi non sono deboli né vigliacchi. Non necessariamente i carnefici hanno il sopravvento su di loro. Adrien non piangeva mai. Guardava Py negli occhi e si sforzava di rispondere alle domande malgrado fossero insidiose e incomprensibili. Nel frattempo Martin Delannoy, il primo capro espiatorio, respirava meglio, ancora incredulo che l’accanimento si fosse trasferito altrove, un miracolo.

La sera, come due anime in pena, Nina ed Étienne si sedevano sul marciapiede aspettando che Adrien scontasse la punizione e lo riaccompagnavano a casa. Adrien aveva male dappertutto, muscoli indolenziti, contratture.

«Ma perché ce l’ha con te?» gli domandava sempre Nina.

«Un giorno te lo dirò» rispondeva lui ogni volta.

«Mi dirai cosa?».

Ma Adrien si murava nel mutismo.

Étienne si offriva di andare a bucare le gomme della macchina di Py o mettergli merda di cane nella cassetta delle lettere, «So dove abita...», ma Adrien diceva di no. Py avrebbe sospettato qualcosa, se la sarebbe presa con loro e sarebbe stato peggio.

Adrien piangeva nel sonno. Quando si svegliava, la federa del cuscino era bagnata.

Non leggevano più lo stesso libro insieme in camera di Nina e il televisore restava spento, come se gli eroi delle loro saghe preferite fossero morti.

«Ci sta rovinando i nostri mercoledì...».

«Ci sta rovinando la vita! Prima era un’altra cosa».

«Un giorno l’ho visto in città, fa schifo, è per questo che si mette il grembiule, per nascondere il culone».

E tutti e tre ripetevano: «Speriamo che arrivi presto l’estate».

Al cinema non andavano quasi più, tra una lezione e l’altra erano oppressi da una comune cappa di piombo, ma le rare volte che ci andavano si mettevano come al solito, Nina in mezzo, Étienne a sinistra e Adrien a destra.

Così avevano visto insieme Innocenza e malizia, di Jean-Loup Hubert. Quel giorno Adrien aveva capito che era possibile estraniarsi dalla quotidianità anche immergendosi in un’opera d’arte.



*



Il 4 maggio 1987 Py si era accorto che dalla sua cartella mancavano alcuni compiti da correggere. Senza pensarci due volte si era precipitato su Adrien e aveva cominciato a picchiarlo davanti ai compagni terrorizzati accusandolo di aver sottratto lui quei compiti mentre era in castigo in classe. Nina ed Étienne si erano alzati all’unisono per intervenire, ma era bastato uno sguardo di Adrien a farli rimettere seduti immediatamente.

Il fisico di Adrien non aveva resistito a quella nuova offensiva, si era ammalato. Nessuno l’aveva mai picchiato. Il padre non l’aveva mai toccato, anche se la sua quasi indifferenza l’aveva segnato in maniera invisibile ma indelebile, e la madre era buona, non avrebbe mai alzato le mani sul figlio.

Sulla via del ritorno Adrien aveva fatto giurare a Étienne e Nina di non dire niente. Gli amici avevano sollevato la mano destra e giurato.

Tornato a casa, Joséphine l’aveva visto pallidissimo e preoccupato, come assente. Aveva cercato invano di farlo parlare. Dopo cena aveva telefonato a Nina per chiederle se a scuola fosse successo qualcosa, ma Nina aveva risposto di no, niente di particolare, tutto come al solito.

Nella notte Adrien aveva cominciato a tremare, poi gli era venuta la febbre. Gli avevano diagnosticato una bronchite che presto si era trasformata in una brutta polmonite, era stato ricoverato per qualche giorno, non era andato a scuola per tre settimane. Nina ed Étienne prendevano per lui compiti e ciclostilati e andavano a trovarlo ogni sera dopo le lezioni.

Joséphine, che ormai andava a fumare sul balconcino, preparava loro una merenda che consumavano intorno al tavolo di fòrmica.

I capelli di Joséphine conservavano il ricordo di una certa biondezza un po’ ingiallita, qua e là bianca. Aveva una testa piccola che faceva venire in mente un roditore, ma lineamenti lisci e sottili, e occhi che contenevano dolcezza e incredulità.

Non si era rifatta una vita dopo essere stata l’amante del padre di Adrien, un uomo ambiguo, distante e sposato con un’altra donna che non aveva alcuna intenzione di lasciare. L’aveva avvertita: «Non la lascerò mai». Quando Joséphine gli aveva detto di essere incinta non aveva reagito, non aveva mostrato rabbia né amarezza né gioia. Il giorno in cui se n’era andato senza dire che non sarebbe più tornato Joséphine stava facendo una torta di mele, aveva le mani immerse nel burro e nella farina. Lui le aveva dato qualcosa. Lei non aveva capito, poi aveva letto la cifra sull’assegno lasciando una macchia d’unto sulla firma.

Sylvain Bobin era tornato solo per riconoscere il bambino. Joséphine non aveva avuto la forza di dirgli che non ce n’era bisogno. Non lo amava più. Eppure l’aveva desiderato, atteso e agognato prima della delusione, delle brutte parole e dei gesti vigliacchi. Aveva lasciato che si avvicinasse alla culla, ma lui era rimasto a distanza.

Ogni tanto ricompariva, tipo ispettore dei lavori pubblici o vigile urbano. Era già tanto se suonava prima di entrare. Dava un’occhiata all’appartamento, alla tinta delle pareti, all’impianto idraulico, ai risultati scolastici di Adrien, poi lasciava l’ennesimo assegno sul tavolo del salotto e se ne riandava, probabilmente in pace con la sua coscienza.

Quando Adrien era stato ricoverato Joséphine gli aveva telefonato, per la prima volta in undici anni. Sylvain Bobin era all’estero, lei gli aveva lasciato un messaggio in albergo, lui l’aveva richiamata, la linea era disturbata. Al telefono Joséphine l’aveva tranquillizzato, più paura che altro, Adrien stava già molto meglio, una bronchite che aveva preso una brutta piega.

Joséphine osservava i tre che immergevano le labbra nella tazza fumante. Le piacevano i nuovi amici di Adrien, soprattutto Nina. Avrebbe voluto avere una figlia che le assomigliasse, una bambolina con gli occhi scuri, due stelle “che non hanno finito di brillare” in un adorabile faccino, pensava.

Dopo i compiti Nina se ne andava stringendo forte Adrien e dando un abbraccio a Étienne, ripetendo sempre le stesse parole come una litania: «Speriamo che arrivi presto l’estate».

Superata la malattia e tornato a scuola, Adrien aveva continuato a smarcare i giorni che lo separavano dalla liberazione. Aveva calcolato che togliendo il ponte del giovedì dell’Ascensione, il lunedì di Pentecoste, i mercoledì, i sabati pomeriggio e le domeniche mancavano solo trentuno giorni e mezzo.

Aveva letto da qualche parte che “avere il diavolo in corpo” significava realizzare qualcosa di sovrumano. Gli sembrava sovrumano alzarsi, bere un bicchiere di latte caldo, vestirsi, fare la strada, entrare nella scuola Pasteur, attraversare il cortile, salire sei scalini, appendere la giacca all’attaccapanni, andare al banco, annusare l’acqua di Colonia del maligno in grembiule grigio e incrociarne lo sguardo dietro gli occhiali per trentuno giorni e mezzo.

Gli sembrava sovrumano non avere un padre che lo difendesse, gli tenesse la mano, gli dicesse: «Tranquillo, figlio mio, ci sono io a proteggerti».

Il giorno in cui aveva rimesso piede in classe neanche la presenza di Nina ed Étienne era riuscita a calmare il battito impazzito del suo cuore. Aveva la gola stretta, lo stomaco sottosopra, voglia di andare al gabinetto.

Faceva una tale fatica a respirare che si era convinto di essere stato contagiato dall’asma di Nina.

Sennonché quel giorno il maestro gli aveva sorriso e parlato con voce zuccherina. Non l’aveva fatto andare alla lavagna per ore e non l’aveva fatto restare in classe per punizione, né a ricreazione né alla fine delle lezioni.

Py aveva avuto paura. Era la prima volta che uno zimbello si ammalava, in genere lui fiutava la situazione e smorzava il gioco prima che le cose si mettessero male.

Erano passate le settimane. Adrien prendeva bei voti ai compiti in classe con gli elogi del maestro a inchiostro rosso sul margine in alto a destra: “Bene, ottimo lavoro, dimostri serietà”.

Una sera di giugno Adrien era rimasto in classe di propria iniziativa mentre Py lavorava alla cattedra. I bambini dovevano produrre elettricità con l’aiuto di un ventilatore da dodici volt, incollare una calamita su ogni pala e collegare l’apparecchio a un trasformatore tramite due prese multiple. Adrien si era appassionato al compito, aveva fatto una tavoletta di legno dipingendola accuratamente di bianco e ci aveva montato sopra tre lampadine colorate. Dato che alle sei non aveva ancora finito, Py, che aveva fretta di andarsene, gli aveva detto di terminare il lavoro a casa.

Adrien ci aveva lavorato tutto il weekend servendosi di un interruttore per apportare variazioni all’intensità elettrica. Nina era rimasta colpita.

«Sei intelligentissimo».

«Non è intelligenza, è fisica».

«È uguale».

Lunedì mattina arrivando in classe Adrien, Nina ed Étienne avevano trovato sulla porta il signor Avril, il direttore, che aspettava gli alunni accigliato. Avril li aveva fatti entrare in fila, aveva detto loro di mettersi ai soliti banchi, prendere il libro di grammatica e leggere l’ultima lezione in silenzio.

Py era assente per la prima volta in tutta la sua carriera di maestro.

I bambini si interrogavano con lo sguardo senza aprire bocca, fino a quando uno di loro aveva osato alzare la mano.

«Dov’è il signor Py?».

«Nel mio ufficio» aveva risposto il direttore.

Un mormorio di delusione era serpeggiato per la classe. Avevano sperato di tornare a casa, inforcare la bicicletta, fare giochi di società, guardare la televisione anche se il lunedì non c’erano programmi per ragazzi.

Invece no, Py non era stato rapito, non era malato né morto, ci sarebbe stata scuola anche quel giorno.

Allora Avril aveva cercato Adrien con gli occhi e detto:

«Adrien Bobin, ti dispiace venire con me?».

A sentire il suo nome Adrien aveva avuto la sensazione che lo stomaco gli si rivoltasse come un calzino. Si era alzato come un condannato a morte innocente che non sa di cosa è accusato, aveva lanciato sguardi preoccupati a Nina e a Étienne e seguito il direttore a capo chino.

Guardava le mattonelle del pavimento mal allineate, cercava di contarle per non pensare ad altro. Una, due, tre, quattro. Aveva un brutto presentimento. Perché Py era assente? Perché il direttore convocava lui e soltanto lui?

Sì, un brutto presentimento.

Quando Avril e Adrien erano entrati in direzione, una vecchia aula riadattata per metterci una segreteria, gli armadi con i fascicoli scolastici, un telefono e una macchina da scrivere, Py era lì seduto con le gambe accavallate e senza grembiule grigio. Era in maniche di camicia azzurra e pantaloni di terital. Era la prima volta che Adrien vedeva il maestro senza divisa.

Py non aveva alzato gli occhi, non aveva guardato Adrien nemmeno quando il bambino l’aveva salutato. Si era limitato a sorridere al direttore come se Adrien non esistesse.

«Bene, veniamo subito al punto. Il signor Py mi informa che hai rubato materiale scolastico».

Adrien non capiva. Aveva guardato Py, che aveva sempre gli occhi fissi sul direttore seduto di fronte a lui.

«Come sai, il materiale utilizzato nei lavori pratici deve rimanere all’interno della scuola... È scritto nel regolamento».

Adrien era stato incapace di pronunciare parola. Lo stavano accusando di furto, Py l’aveva incastrato, aveva vinto. Gli veniva da piangere, ma no, Py non avrebbe avuto le sue lacrime. Se le era inghiottite subito come una minestra amara. Si era conficcato le unghie negli avambracci. Ad aiutarlo era stato un dettaglio, dapprima impercettibile, poi evidente. Man mano che respirava e il cuore gli si calmava, Adrien sentiva un odore di sudore dapprima leggermente acre, poi sempre più tenace, che formava cerchi sempre più ampi fino a non poter più passare inosservato. Py puzzava. Emanava l’odore della menzogna.

Avril l’aveva strappato ai suoi pensieri.

«Non hai da dire niente in tua difesa?».

Il silenzio lo accusava. Chi tace acconsente. Aveva accettato la punizione che gli era stata assegnata fino alla fine dell’anno scolastico, brani da ricopiare ogni giorno e consegnare al direttore.

Era stato accusato di furto davanti a tutta la classe e spostato in un banco in fondo, contro il termosifone freddo.

Nessuna nota o rapporto avevano macchiato il suo fascicolo scolastico, perché Adrien Bobin era un bravo alunno e aveva riportato la tavoletta elettrica la mattina stessa, inoltre si trattava solo di tre lampadine, qualche filo e materiale senza valore. La punizione era un fatto di principio, per sottolineare la mancanza.

Quando Joséphine Simoni era venuta a saperlo aveva deciso di andare subito da Avril e Py e risalire fino al provveditore agli studi per denunciare la falsità delle accuse.

Adrien non aveva voluto.

«Ha ragione Py, ho rubato i materiali».

«Mi prendi per scema? Perché lo difendi?».

«Mancano diciannove giorni alle vacanze».

«Chiamo tuo padre!».

«Non ce l’ho, un padre! Non ho niente da spartire con lui! Se lo chiami scappo! Ti giuro che scappo, non mi rivedrai più!».

Joséphine si era rassegnata. Non aveva chiamato nessuno, né Sylvain Bobin né il dirigente scolastico.

Aveva creduto alle parole del figlio. Adrien era capace di sparire per davvero, Joséphine l’aveva sempre saputo, lo sentiva, era come una minaccia insidiosa. e͎b͎o͎o͎k͎ ͎e͎s͎c͎l͎u͎s͎i͎v͎o͎ ͎d͎e͎l͎ ͎s͎i͎t͎o͎ ͎e͎u͎r͎e͎k͎a͎d͎d͎l͎. Il figlio si portava dietro qualcosa di grave, qualcosa che esulava dal quadro dell’infanzia. Adrien non era mai spensierato. Era dolce, ma serio. Non c’era bisogno di dirgli di fare i compiti, lavarsi i denti, apparecchiare la tavola o mettere a posto, lo faceva da solo. Rideva spesso, una risata cristallina che Joséphine amava, e sapeva abbandonarsi alla gioia, soprattutto quando c’erano Nina ed Étienne e guardavano la televisione insieme, ma ricadeva sempre sui propri piedi, piedi da adulto che portava il 35.

Da quel giorno Adrien aveva diffidato degli altri e della loro perversità.

Non si era più fidato di nessuno.

Quell’anno scolastico gli aveva dato due amici e tolto l’innocenza.





8


8 dicembre 2017



Devo essermi beccata una tonsillite. Ho il collo avvolto nella sciarpa. A forza di vivere sola e in silenzio la gola mi è diventata fragile.

Benché non sia il giorno dei croccantini ne lascio trenta chili contro l’ingresso del rifugio.

Come al solito sento i cani, ma non li vedo.

Come al solito il ragazzone barbuto viene a prenderli mormorando: «Grazie da parte loro».

«Nina c’è?» chiedo.

Il ragazzone si blocca come un lettore CD messo su “pausa”. In genere a parte buongiorno e buonasera non dico niente. Ci ripenso subito, non gli do il tempo di rispondere, torno alla macchina. Lui mi segue con lo sguardo. Gli faccio un vago cenno di saluto. Non so cosa mi abbia preso.

Probabilmente un miscuglio di emozioni.

La scuola del Vieux-Colombier distrutta, la foto di classe ritrovata, il ricordo che tanto spesso rivedo in sogno, quello che ho fatto anche la notte scorsa. Mi vedo tornare lì, da Nina. È la sera del funerale. Sgomento, stupore, gesti lenti, il respiro di Étienne, pallido e con le occhiaie, e Nina che si sta facendo scopare da un’altra parte.

Ma la cosa che mi ossessiona di più è che hanno trovato resti umani nella macchina ripescata dal lago. L’informazione è confermata. I gendarmi faranno ricerche per identificarli. Non so perché, ma per il momento non sono autorizzata a parlarne sul giornale.

E vorrei tanto dirlo a Nina.

*



Nina, seduta nel suo ufficio, sta mordicchiando il cappuccio della penna.

Giornataccia. Due nuovi ingressi nel canile, cani da caccia non identificati, pieni di parassiti. Nessuna adozione da due mesi. Una volontaria se n’è andata. In mezzo a quella merda un lumicino di speranza: qualcuno è interessato al vecchio Bob. È lì da quattro anni, sedici stagioni di pavimento d’asfalto. La persona ha telefonato, ha visto la foto sul sito del rifugio, Bob le piace. Il dossier fotografico che Nina ha fatto dei cani funziona bene come un sito di incontri.

Sorride. Dovrebbe provarci anche lei, registrarsi a Trovaunuomo.com tanto per vedere, ma la sola idea di ritrovarsi faccia a faccia con uno sconosciuto in un bar-ricevitoria la dissuade. E poi non ci sono sconosciuti a La Comelle. Quelli della sua età li conosce tutti, uomini sposati con la pancetta e i denti ingialliti dal tabacco, alcolizzati o ex sportivi rinsecchiti. Ride da sola. Le fa bene, è come se si illuminasse dall’interno. Bisogna pur sorridere quando non rimane altro, sorridere per andare avanti.

Christophe entra nell’ufficio, si prende un caffè tiepido e ci intinge un biscotto.

«La persona che porta i croccantini ogni mese è tornata stamattina. Mi ha chiesto se c’eri. Di solito non dice mai niente. Sai chi è?».

Turbata, Nina solleva il naso dall’agenda, digerisce l’informazione.

«Sì che lo so».

«Davvero?» si stupisce Christophe.

«È un fantasma».

Nina si mette la giacca e si dirige all’infermeria, che si trova accanto al gattile. È l’ora dell’iniezione a Orlan, forse affetto da una coriza che deve bloccare immediatamente, prima che contagi gli altri.





9


Adrien, secondo te mi sono venute le mestruazioni così presto perché mia madre è una puttana?».

«Ma no, anche Madre Teresa di Calcutta le ha avute a dieci anni, come te».

«Madre Teresa?».

«Sì».

«Sei sicuro?».

«Sì, l’ho letto su Scienza e Vita».

Accompagnata da Étienne e Adrien, Nina sta andando verso lo studio medico. Non si vedono dal giorno prima alle piscine, quando Nina è scappata come una freccia senza dire niente.

I ragazzi sono sugli skate, lei a piedi. Procedono al ritmo dei suoi passi.

Da ieri il sangue non ha mai smesso di colarle. Ha preso appuntamento con il dottor Lecoq senza camuffare la voce. Un vero appuntamento a suo nome, Nina Beau. Allo studio la conoscono bene, data l’asma la vedono spesso. È la prima volta che va da sola dal medico di famiglia. In genere ce la porta il nonno. La sensazione di disubbidire la mette a disagio.

«L’hai detto a tuo nonno?» domanda Étienne.

«No» risponde lei, infastidita.

«Puoi andare in piscina?».

«Ma no...».

«Quanto dura?» chiede ancora Étienne.

«Non lo so bene... Tipo sei giorni... Ma voi andateci».

«Figurati se ti lasciamo sola!» si indigna Adrien.

«Possiamo noleggiare dei film!» dice Étienne tutto contento. «Il giardiniere e la signora Rancœur sono in ferie, avremo casa libera!».

«E tua sorella? Non le daremo fastidio?» si preoccupa Nina.

«Non c’è mai».

Quando arrivano tutti e tre davanti allo studio medico Nina dice loro di aspettarla un po’ più avanti.

«Non vuoi che ti facciamo compagnia in sala d’attesa?».

«No, preferisco andarci da sola».

Proprio lì accanto c’è il parcheggio di un vivaio. I ragazzi ci vanno con lo skate a fare figure sulle strisce di parcheggio dei camion.

Prendono la rincorsa, fanno salti. Étienne è molto più bravo e temerario di Adrien, anche più rapido. Ha l’aria di levitare sulla tavola. Sembrano un maestro e un allievo, pensa Adrien, un professionista e un novellino. Étienne padroneggia alla perfezione il proprio corpo, ha un’agilità e un’elasticità innate. È cresciuto ancora, ormai supera Adrien di due teste. Sulle ruote, in acqua o a terra ha il controllo dell’equilibrio e l’armonia dei gesti, basta vederlo attraversare la piscina grande nuotando a stile libero.

È una fatalità che Adrien ha già assimilato: non si nasce tutti uguali.

Con le croste sui gomiti e le ginocchia, i polsi doloranti per le figure che cerca di fare nel tentativo di imitare Étienne, Adrien si ferma un attimo per allacciarsi una scarpa quando percepisce uno sguardo come una coltellata alla schiena. Sorpreso dal malessere vertiginoso che lo pervade, si volta e si liquefà. Gli manca il respiro come se si fosse beccato un calcio nello stomaco.

È lì, a circa trecento metri da lui. Da quanto tempo lo sta guardando? L’ha seguito? Mezzo secondo dopo l’altro si volta, chiude rapidamente la portiera della macchina ed entra nel vivaio.

Adrien sente un impulso, come se qualcuno lo spingesse con una violenza mai sperimentata prima, forse la persona dietro la quale sembra sempre nascondersi, quella timidissima. I muri crollano. Tutto ciò che di fronte a Py ha sempre represso sta per esplodere in maniera totalmente scoordinata.

Parte come un razzo abbandonando lo skate su un muretto, senza sentire Étienne che gli chiede dove stia andando. Attraversa di corsa il parcheggio, apre la pesante porta del negozio, se la prende sulla faccia, i suoi gesti sono disordinati, il corpo non gli risponde più, ha le gambe cariche di elettricità.

La prima corsia è vuota, la seconda pure.

Cerca Py come un cane da caccia che bracchi un animale.

Incontra un commesso che gli sorride.

«Buongiorno, ragazzo».

Adrien non lo sente, ha nelle orecchie il cuore che rimbomba come quello di un pesce preso nella rete.

Risente l’odore della classe, un misto di carta, colla, ammoniaca, gesso e sudore.

Lo trova nella terza corsia. Py sta soppesando bustine di semi scegliendone serenamente qualcuna per il suo giardino con il sorriso di circostanza che si stampa sulla faccia ogni mattina quando esce di casa.

Adrien conosce bene quel sorriso. Lo sveglia ancora in piena notte.

Py non fa in tempo a veder scattare Adrien, riceve il pugno in piena faccia. È un pugno piccolo, il pugno di un bambino di undici anni alto un soldo di cacio, ma in quella mano c’è una tale rabbia, una tale tensione e un tale dolore che il colpo ha la forza di una pallottola sparata a bruciapelo.

Gli occhiali del maestro si rompono e lo feriscono, ha un po’ di sangue sul naso, la vista gli si annebbia. Gli arriva un calcio nei coglioni di una violenza inaudita. Py si sente mancare, si piega in avanti, si rannicchia mentre Adrien continua a colpirlo urlando come un indemoniato. Un impiegato lo afferra, lo trattiene, lui si divincola come un pazzo.

Poi un altro grido terribile e disperato, quello di Nina.

«Adrien!».

Nina ha le lacrime agli occhi e il volto contratto dalla paura. Accanto a lei, incredulo, Étienne spalanca la bocca come un demente.

Adrien sente una vampata di calore, un formicolio dappertutto, le gambe non lo reggono più. Poi più niente, un velo nero.

Riprende i sensi in un magazzino, sente l’odore delle piante e della terra bagnata. Due vigili urbani e tre impiegati del vivaio lo stanno guardando, sente le parole «Il signor Py non sporgerà denuncia... la madre gli ripagherà gli occhiali... ferite superficiali... preoccupati per il bambino... sta per arrivare un medico... ma che gli è preso?».

Nina è in pieno attacco d’asma, ha il respiro rauco, ogni tanto acuto come se avesse in gola un fischietto sfasciato.

Étienne, con lo skate sottobraccio, sta continuando a guardare Adrien come se non lo riconoscesse più. Un estraneo steso tra i sacchi di terriccio. Adrien si è ferito la mano rompendo gli occhiali di Py.

Arriva Joséphine nel panico.

“Dov’è Py?” si chiede Adrien prima di perdere di nuovo i sensi.



*



Dato che non possono andare alle piscine, da qualche giorno ascoltano l’album The Joshua Tree degli U2 a ciclo continuo e col volume a palla. Ballano e cantano nel grande salotto di casa di Étienne con le tapparelle chiuse, si abbandonano al buio facendo cose strampalate, gesti scoordinati, ridendo rumorosamente come bambini dell’asilo.

«With or without you...».

Quei pomeriggi di allegria li rinfrancano, dopo l’attacco di pazzia di Adrien. Da quel giorno non ne hanno più riparlato. Adrien è stato da un dottore che ha cercato di capirci qualcosa, ma lui non gli ha detto niente, da quando ha sei anni non ha più nessuna fiducia nei medici.

La mattina in cui Adrien ha picchiato Py il dottor Lecoq aveva tranquillizzato Nina. Avere le mestruazioni alla sua età rientrava nel corso normale delle cose. Niente di preoccupante. Forse un paio d’anni d’anticipo rispetto alla media, ma niente di grave.

«Lei ha conosciuto mia madre?» gli aveva chiesto Nina.

«Sì, certo» aveva risposto il medico spostandole lo stetoscopio sulla schiena.

«Ha avuto le mestruazioni a dieci anni?».

Lecoq aveva rovistato nei cassetti dello schedario, aveva tirato fuori il fascicolo di Marion Beau, nata il 3 luglio 1958, e cercato di decifrare gli appunti scritti all’interno.

«Mi dispiace, Nina... Non capisco più la mia stessa scrittura».

Il dottore le aveva prescritto analisi del sangue e detto qualcosa a proposito di ormoni e tasso di progesterone, ma lei non lo ascoltava più, fissava il fascicolo della madre posato sul tavolo. Date scritte a penna rossa, le date delle visite, come altrettante prove della sua esistenza. La madre era entrata in quella stanza, si era stesa su quel lettino, Lecoq le aveva misurato la pressione, l’aveva visitata, pesata, auscultata.

A casa non c’erano foto di Marion. Pierre Beau aveva fatto sparire ogni traccia della figlia.

Di lei non restava più niente, a parte Nina.

Lecoq aveva rifiutato l’assegno con cui Nina voleva pagare la visita. L’aveva sottratto al nonno, l’ultimo del blocchetto, perché se ne accorgesse il più tardi possibile. Non aveva la minima intenzione di parlare delle sue mestruazioni con lui.

Prima che se ne andasse, il dottore le aveva comunque chiesto se avesse un ragazzo, domanda a cui Nina aveva risposto di no diventando rossa.

«Se succede devi tornare da me per farti prescrivere la pillola».

Aveva detto la stessa cosa alla madre?

Era uscita dallo studio medico trasognata, immaginando i mal di gola e le febbri di Marion, i suoi mal di pancia, le sue cadute dalla bicicletta e i lividi.

Impaziente, aveva cercato i ragazzi nel parcheggio del vivaio per raccontare loro la visita come se tornasse da un lungo viaggio.

Dentro il negozio aveva visto Étienne di spalle, immobile, Py a terra e Adrien che si accaniva su di lui come un forsennato, tirandogli pugni e calci, alterato dalla rabbia, rosso come i ribes dell’orto, con i capelli sudati e appiccicosi.

Nina si era presa uno spavento terribile, una specie di terrore. Le avrebbero tolto Adrien, li avrebbero separati come nei film che la facevano piangere, quelli in cui i bambini delinquenti venivano rinchiusi in collegi da incubo. Adrien l’avrebbe abbandonata come l’aveva abbandonata la madre poco dopo che era nata.

Aveva urlato il suo nome.

Adrien si era bloccato di colpo. Stupefatto, era indietreggiato, aveva guardato il maestro a terra ed era svenuto. I bronchi di Nina erano andati in tilt, un attacco di rara violenza. Era accorsa gente. Py si era rialzato senza guardare nessuno.

«With or without you...».

Cantano tutti e tre a squarciagola. Ballano chiudendo gli occhi sebbene la stanza sia già immersa nell’oscurità. Da qualche giorno il parquet del salotto è la loro pista da ballo, mangiano porcherie, infilano nel lettore VHS videocassette che guardano ipnotizzati anche più volte di seguito se il film è bello. Nina si mette sempre fra Étienne e Adrien. Certe volte Étienne si succhia il pollice di nascosto.

Hanno anche deciso di fare musica insieme, di mettere su un gruppo. Étienne si è già stufato del pianoforte, preferisce il sintetizzatore e il microfono che ha montato in un angolo del seminterrato. Nina e Adrien scriveranno i testi delle canzoni, Étienne penserà alle melodie. Cominciano a buttare giù parole complicate, macchinose, inglesi, senza senso. Vogliono essere originali, non sapendo ancora che molto spesso le canzoni più belle sono di una semplicità sconcertante.



*



Il 20 luglio Étienne va a Saint-Raphaël come tutti gli anni. È la prima volta che si separano da quando si conoscono, a parte il periodo in cui Adrien è stato ricoverato all’ospedale di Autun per quella che in seguito chiameranno “la Py-malattia”.

Partito Étienne, Nina e Adrien si ritrovano soli a sguazzare tutto il giorno nell’acqua clorata. Tra un tuffo e l’altro stendono un telo da bagno sul prato giallognolo intorno alla piscina, quello situato dietro le barriere di sicurezza su cui si può mangiare e fumare e dove gli adolescenti si baciano sulla bocca sotto i loro occhi increduli di bambini di undici anni. Nina e Adrien vanno a mettersi sempre sotto lo stesso albero e giocano a tracciare nell’aria disegni immaginari che l’altro deve indovinare. Hanno un walkman in due, lo usano a turno. Quando si mettono le cuffie di gommapiuma sulle orecchie cambiano la cassetta. Adrien ascolta i Niagara, Nina preferisce Mylène Farmer.

«Hai mai baciato qualcuno?» chiede Nina.

«Sulla bocca?».

«Sì».

«Con la lingua?».

«Sì».

«Sei matta, ho undici anni... E tu?».

«Neanch’io».

«Comunque mi pare una cosa un po’ schifosa».

Un pomeriggio, con gli occhi arrossati dal sole e dalle immersioni, Adrien riaccompagna Nina a casa. Ad accoglierli trovano i gatti e la cagna Paola. Pierre Beau sta facendo la siesta. Dopo il giro, prima di andare alle poste a rendere ciò che non ha distribuito, si fa sempre un sonnellino.

Nina dice a Adrien di seguirla in una stanza cieca in fondo al corridoio.

«Non ti preoccupare, nonno sta dormendo... Voglio farti vedere una cosa, ma devi giurare sulla mia testa che non lo dici a nessuno, neanche a Étienne».

Adrien giura.

Nella stanza tre tracolle di pelle sono posate su un vecchio banco da falegname. Nina ne apre una e la capovolge. Fa caldo, manca l’aria, c’è solo un vago odore di cera e polvere. Il contenuto si sparpaglia: decine di lettere o cartoline in cui si vede il mare, paesaggi che Nina potrebbe stare a guardare per ore. Sul retro sempre le stesse parole: Tempo bello, tutto bene. Baci. Nella sua testa, dove c’è il mare va sempre tutto bene ed è sempre bel tempo.

«Quando nonno fa la siesta ne sgraffigno qualcuna e... la leggo».

«Perché?».

«Be’, per leggerla».

«Tuo nonno lo sa?».

«Scherzi? Non se n’è mai accorto. Le rimetto subito a posto. Vuoi provare?».

Adrien ha paura di capire.

«Provare che?».

Nina prende un mucchio di buste e fa una cernita. Sceglie le lettere con l’indirizzo scritto a mano, non le interessano quelle che hanno l’aria di essere bollette o comunicazioni ufficiali. Ne fa un ventaglio e lo mostra a Adrien.

«Chiudi gli occhi e prendine una a caso».

Adrien esegue. Pesca una lettera come se fosse una carta per un gioco di prestigio. Nina gliela toglie subito dalle mani. Quando riapre gli occhi, lei è già sulla porta.

«Andiamo in camera mia!».

Accende il piccolo bollitore che è sul comodino, dopo qualche secondo passa la lettera sul vapore dell’acqua che bolle e la apre alla velocità della luce. Poi la dà a Adrien.

«Vai, leggila ad alta voce».

Adrien ha l’impressione di essere coinvolto nel più grande atto criminoso di tutti i tempi. Si vede già al riformatorio, dove i minorenni vengono rinchiusi e malmenati da individui peggiori di Py. Si sente un delinquente che non solo ha spaccato la faccia al suo ex maestro, ma addirittura legge posta rubata. Gli batte il cuore, gli si accelera il respiro. Stringe forte il foglio tra le dita perché Nina non si accorga che sta tremando come una foglia.

Trova una grafia sottile, nervosa, a inchiostro viola. Prima di cominciare la lettura fa un profondo respiro affinché la voce non tradisca la paura.



Cari bambini,

un saluto dalle Alpi, dove c’è un tempo bellissimo.

La sera fa fresco e se per disgrazia si mette a piovere tremiamo di freddo, ma a luglio non succede quasi mai.

Qua sto benissimo. I medici vogliono trattenermi in sanatorio ancora per qualche settimana. Spero di poter tornare prima che ricominci la scuola e spero che siate bravi con papà.

Léo, stai facendo bene i compiti delle vacanze per l’ortografia? Sybille, ti piace il campo estivo? Le educatrici sono simpatiche?

Mi mancate molto, angioletti.

Dite a papà che lo amo con tutto il cuore come amo voi, e che guarirò presto,

Mamma



Adrien restituisce la lettera a Nina, che pende dalle sue labbra.

«Mia madre non mi ha mai scritto...» dice Nina.

«Sai dove abita?».

«No».

«Non l’hai mai vista?».

«Sì, è tornata varie volte, sicuramente per chiedere soldi a nonno. L’ultima volta è venuta nel 1981, avevo cinque anni».

«Te la ricordi?».

«Un po’. Odorava di patchouli».

«Come si chiama?».

«Marion».

«Che lavoro fa?».

«Boh...».

«Perché dici che è una puttana?».

Nina fa spallucce.

«E tuo padre lo sai chi è?».

«No».

«Neanche tuo nonno lo sa?».

«No, non credo... Invece tuo padre com’è?» chiede Nina.

«È sposato, vive a Parigi».

«Lo vedi?».

«Qualche volta... Puzza di clorofilla... Ha sempre in bocca un chewing gum alla clorofilla, un odore che odio. Certe volte viene a prendermi e mi porta al ristorante. È orribile. Non so che dirgli, lui nemmeno. Aspetto il dolce facendogli domande che mi sono preparato prima, tanto per non stare troppo zitti».

«Secondo te ha altri figli?».

«Boh».

«Magari hai una sorella. O un fratello».

«Può darsi».

«Non te l’ha mai detto?».

«No».

In fondo alla scala risuona la voce profonda di Pierre Beau.

«Nina! Che stai facendo?».

I bambini sobbalzano. Nina nasconde la lettera sotto il cuscino.

Adrien scende a salutare il nonno dell’amica con lo skate sottobraccio.

«Devo dirti due parole, a te» fa il vecchio.

Adrien si sente subito a disagio. Pensa che Pierre Beau gli farà una ramanzina per quello che è successo con Py. Lo segue in cucina come se andasse al patibolo, forse gli dirà di non avvicinarsi più a sua nipote, il che sarebbe impensabile, inammissibile, impossibile.

Nina è la luce di Adrien. È una sorella e il contrario di una sorella, visto che si sono scelti. Nina è un punto fermo nella vita di Adrien, anche se usa i bagni degli uomini e legge posta rubata.

Pierre Beau chiude la porta alle sue spalle e lo fissa per qualche secondo. Non somiglia a Nina. Il vecchio ha occhi grigio-azzurri, un po’ come il colore della biancheria che la madre di Adrien tira spesso fuori dalla lavatrice gridando: «E cavolo, ha stinto un’altra volta!», e ha la pelle abbronzata come il giubbotto di Steve McQueen nel poster appeso in camera sua. I giri in bicicletta gliel’hanno brunita. Corruga la fronte osservandolo con aria seria. Adrien ha la bocca secca, per poco non si sente come sulla pedana davanti alla lavagna, a Py e a tutta la classe.

«Ho pensato a un regalo per il compleanno di Nina, ma vorrei il tuo parere... Cavalletto e tubetti di vernice... secondo te le piace?».

Adrien non risponde subito. Talmente non si aspettava quelle parole che ci mette un po’ ad assimilarle.

«Sì».

«Sei sicuro?».

«Sì, penso di sì».

«Pensi o sei sicuro? Il fatto è che lei disegna solo in nero e credo che non sarebbe male se imparasse a usare i colori con i pennelli».





10


10 dicembre 2017



Non si trattiene la schiuma

Nel palmo della mano

Sappiamo che la vita si consuma

E niente rimane

Di una candela accesa

Puoi ancora decidere la strada

La tua strada

Credi che tutto si riduca

Al sale tra le nostre dita

Quando più leggero di una piuma

Puoi guidare i tuoi passi

Senza tristezza né amarezza

Andare avanti, avanti poiché tutto se ne va.1



Ieri ci sono stati i funerali di Johnny Hallyday.

Se n’è andato anche lui. Dopo suor Emmanuelle, Marie Trintignant, Nelson Mandela, Cabu, Wolinski...

Che hanno fatto Nina, Adrien ed Étienne in tutti questi anni di silenzio?

Non hanno cantato Stromae, non hanno applaudito Roger Federer, non hanno visto Il favoloso mondo di Amélie, non hanno pianto per Michael Jackson, Prince, Alain Bashung, David Bowie. Non loro tre insieme.

«Hai visto il telegiornale? Io l’ho appena saputo». Tutte quelle cose che non ci diciamo più una volta varcata la soglia.

Un uomo che uccide bambini nel cortile di una scuola, una sala da concerto devastata, lo sgomento, eventi che dovrebbero spingerci a comporre un numero di telefono, chiedere notizie, dare un colpo di spugna al passato.

L’ultima volta che Nina, Adrien ed Étienne si sono parlati risale a molto tempo fa.

Vorrei dir loro che domani tutti i giornalisti della regione sono stati convocati dal procuratore della Repubblica di Mâcon per la faccenda della macchina nel lago.

Vorrei, ma non posso. È una vecchia canzone di Françoise Hardy.



Vorrei, ma non posso...

Se però un giorno credi di amarmi

Non aspettare un giorno, né una settimana...2



Dovrei andare a dormire, invece rimugino pensieri ascoltando musica. Ogni tanto mi alzo e canto immaginandomi sul palcoscenico di uno stadio, per esempio Wembley.

Completamente matta.

Fuori è buio da un pezzo.

Sono a casa da sola. E come potrebbe essere altrimenti? Me la sono cercata.





1 Calogero, Yalla. [Tutte le note sono del Traduttore.]

2 Françoise Hardy, Message personnel.





11


Il primo giorno di prima media arrivano insieme alla scuola del Vieux-Colombier.

La ripartizione degli alunni per classe è attaccata con le puntine su una bacheca di legno. Si avvicinano incrociando le dita. «Speriamo di essere insieme».

Arriva la sentenza: Nina Beau e Adrien Bobin sono in 1ª A, Étienne Beaulieu in 1ª C.

Vedendosi isolato in mezzo a nomi sconosciuti, Étienne si sente escluso. Gli viene da piangere, grosse lacrime che reprime.

Adrien è impietrito. Non riesce a credere che li abbiano separati, allo stesso tempo non può fare a meno di pensare che avrà Nina tutta per sé. E per un anno intero.

Nina si asciuga rapidamente le lacrime di rabbia e delusione con la manica della giacca nuova. Alle medie sarebbe una vergogna farsi vedere piangere come una mocciosa. Ordina ai bronchi di mettere la sordina. “Niente attacchi d’asma oggi, te lo proibisco, corpo, te lo proibisco, te lo proibisco”.

Indossa una felpa, jeans ruvidi e scarpe da ginnastica bianchissime. Lo zainetto sulla schiena è semivuoto.

Étienne si toglie il golf. Fa caldo. Si ributta indietro un ciuffo di capelli. Abbassa la testa. Ha un profilo perfetto, Nina non farebbe altro che disegnarlo. Anche se sta appena cominciando a uscire dall’infanzia per entrare nell’adolescenza, in lui c’è una dicotomia tra corpo e faccia, ha la corporatura di uno sportivo grande e grosso e un viso quasi da ragazza. La stessa contraddizione si nota tra i vestiti classici che indossa e la spilla del gruppo punk rock Bérurier Noir attaccata allo zaino in tessuto jeans.

Adrien rimane in silenzio. Osserva gli altri scolari. Sono molti di più che nel cortile delle elementari e molto più alti. Ce n’è qualcuno di terza che è almeno un metro e ottanta. Si sente minuscolo in quella scuola immensa. Con i jeans, le scarpe da ginnastica bianche e il giubbotto di pelle nera che il padre gli ha portato da Parigi ha l’impressione di essere mascherato. Aveva ritagliato la foto del cantante dei Depeche Mode e l’aveva spedita al padre con le parole: Per l’inizio della scuola vorrei lo stesso giubbotto, grazie.

Osserva i vari padiglioni pieni di finestre. Ognuno porta il nome di un poeta: Prévert, Baudelaire, Verlaine, Hugo. Nota che non ci sono donne. Sarà che le donne non scrivono poesie perché loro stesse sono poesie?

Si volta e guarda Nina. Sì, le ragazze sono poesie taciute.

Gli altri alunni vanno nelle rispettive classi.

Loro tre rimangono impalati davanti alla bacheca, inebetiti, come se da un momento all’altro dovesse spuntare qualcuno a dire che c’è stato un errore, che in realtà stanno nella stessa classe.

«Vabbè, io vado» fa Étienne con aria distaccata. «Ci vediamo davanti al self-service... Oh, aspettatemi, eh?».

Appena girate le spalle si morde con violenza l’interno della guancia. Lista di merda. Si impone di non piangere davanti agli altri. Trova il numero della sua classe, padiglione Hugo, aula 12, è in ritardo, sente in bocca il sapore del sangue.

La coordinatrice di classe, nonché professoressa di inglese, è una spilungona bruttissima, un po’ storta, forse per via di una scoliosi, con occhiali da cieca. Una che non scherza, che dichiara subito i suoi intenti.

«Io sono pagata per insegnare qui fino alla pensione. Se avete voglia di studiare è magnifico, altrimenti potete mettervi in fondo alla classe, non è un mio problema».

Per Étienne il primo esercizio dell’anno consiste nello scovare l’alunna giusta, una solitaria, una che dal portamento o dal colletto della camicia abbia l’aria della ragazza studiosa. La individua subito e si siede accanto a lei. La conosce di vista, forse erano insieme in prima elementare. Lei gli sorride. Tutte le ragazze gli sorridono. Sì, è Edwige Thomassin, una secchiona. Potrà copiare da lei durante i compiti in classe. Dovrà rifare la stessa manovra per tutte le materie, cercare di incollarsi a Edwige dappertutto.

Étienne ha sempre fatto credere alla madre che studiasse. In realtà imbroglia, è il mago dei bigliettini nascosti. L’anno prima è stato fin troppo facile attingere da Nina, e quello ancora prima da Aurélien Bisset. Già all’asilo copiava i disegni del compagno di banco. Non è tanto che sia incapace, è che gli manca il coraggio. Il coraggio lo tira fuori sullo skate o davanti al sintetizzatore.

Ha smesso di fare tennis con la scusa che alle medie ha troppo da studiare. «Ho già la musica...».

Quante volte Étienne ha sentito il padre dirgli «Prendi esempio da tuo fratello»? Marc Beaulieu è ossessionato dalla competitività, dover essere il migliore, vincere la medaglia d’oro, studiare come un dannato.

La sorella Louise segue le orme del fratello maggiore Paul-Émile. Lui, il figlio di mezzo un po’ fallito e fannullone, si mantiene sulla sufficienza.

La professoressa Scoliosi si chiama Comello, fa lo spelling del proprio nome più volte. Étienne si chiede che faccia abbia il coordinatore di classe di Nina e Adrien. Non potrà essere brutto come la sua. Chissà che stanno facendo. Probabilmente si sono seduti vicini. Di sicuro stanno insieme, a meno che non siano arrivati in ritardo e abbiano trovato i banchi già tutti presi. Ci spera, si pizzica l’interno della mano. “Dio, se esisti fa’ che Nina e Adrien non siano seduti vicini, così saremo separati per davvero e quando ci ritroveremo saremo tutti alla pari”.

Passano le ore. I tre si incrociano più volte nei corridoi prima di pranzo. Étienne ha la sensazione di essere un bambino che guarda i genitori per l’ultima volta prima di andare in colonia, un bambino smarrito, senza punti di riferimento, che non ha voglia di chiacchierare con gli altri, non vuole mischiarsi.

A mezzogiorno si ritrovano al self-service. Ognuno aspetta l’altro davanti ai vassoi, poi si seguono, riempiono i piatti uno per volta, parlano di quello che hanno da fare.

I giorni si susseguono.

Dopo le cinque del pomeriggio la vita torna alla normalità. Vanno a casa di Nina o di Adrien, ascoltano Never Let Me Down Again dei Depeche Mode bevendo cioccolata calda, poi si mettono a tavolino a fare i compiti. O a fingere di farli. È la soluzione che hanno trovato per non essere separati dopo le lezioni. Se fanno i compiti coscienziosamente tutti vedranno che sono seri. Se prendono bei voti arriveranno insieme al diploma di licenza media e faranno in modo di passarlo. Poi, succeda quel che succeda, al liceo dovranno fare in modo di essere nella stessa lista.

Étienne aspetta che Adrien o Nina abbiano finito i compiti e li ricopia cambiando giusto qualche parola.

Siede accanto a loro leggendo fumetti o sfogliando Rock & Folk. Che siano a casa di Adrien o di Nina, Étienne si mette sempre in modo da essere di fronte alla porta della stanza, di non darle mai le spalle, così se arrivano Joséphine o il postino ha il tempo di farsi trovare assorto in un quaderno o in un libro.

Nina e Adrien non protestano. È come se pagassero una specie di risarcimento per l’ingiustizia di non stare in classe insieme. Fanno copiare Étienne senza recalcitrare, come se fosse normale. Nina gli chiede soltanto di leggere e capire quello che sta copiando, «perché non si sa mai».

«Non si sa mai cosa?» domanda Étienne.

«Non si sa mai» risponde regolarmente Nina. «Potrei morire per un attacco d’asma e tu ti ritroveresti senza sapere un accidente».

Certe volte le due classi prendono il pullman scolastico insieme per andare a visitare un castello o un’abbazia. Étienne arriva per primo e tiene tre posti in fondo. Siccome è più alto degli altri nessuno ci trova niente da ridire. Raramente i tragitti durano più di un’ora, ma almeno quell’ora nessuno gliela prenderà.

Non c’è dubbio, Étienne odia quell’anno senza di loro.



*



9 giugno 1988



La prima media sta per finire.

Alla festa per i dodici anni di Étienne ascoltano per la prima volta l’album 3 degli Indochine.

Intorno ai bei divani di pelle bianca che Marie-Laure Beaulieu ha coperto con lenzuola ci sono una trentina di adolescenti, alunni di prima e seconda media mischiati che ancora non osano ballare. Le femmine con le femmine e i maschi con i maschi. È un po’ come quando si versa dell’olio nell’acqua, le gocce di olio si uniscono fra loro.

Étienne ha diramato inviti in varie classi perché ha sentito il padre dire alla madre che passa troppo tempo con Adrien e Nina. «C’è qualcosa di malsano nella loro amicizia».

Che significa “malsano”? Étienne ha guardato sul dizionario Larousse, ma non ha capito tutto della definizione. E poi si stufa a leggerla fino in fondo. In assoluto, niente lo annoia più di un vocabolario. Allora ha invitato un po’ di compagni perché il padre chiuda il becco a proposito di quel “malsano”.

Louise, la sorella, è seduta in un angolo. Gli somiglia, ha la stessa pelle chiara, gli stessi occhi azzurri, gli stessi naso e bocca. Ha appena compiuto undici anni. Prima Étienne pensava che il padre non gli volesse bene perché non era davvero suo padre, che la madre gli avesse messo le corna tra il maggiore e la più piccola, ma visto quanto Louise gli somiglia ha deciso che è impossibile, la madre non può essere andata a letto due volte con un altro uomo.



Ma tre notti alla settimana

La mia pelle sta contro la sua

E io sto con lei...3



Nathan Robert ha portato una bottiglia di whisky di nascosto e ne versa un po’ in ogni bicchierino di plastica. La maggior parte di loro scopre il sapore dell’alcol quel giorno.

Nadège Soler, una ragazza di 1ª B che a Nina sta simpatica perché sorride sempre, le domanda:

«Esci con Étienne o con Adrien?».

«Esco dove?».

«Li baci? Vi toccate? Che effetto fa farlo in tre?».

Nina è scioccata.

«Ah, ma no... Non facciamo quelle cose».

Nadège ha l’aria di non crederci, ma se ne frega della risposta di Nina. Va a ballare. Qualcun altro la imita cantando Such a shame...

Nina, che non aveva voluto bere il whisky di Nathan, se ne versa un po’ nella Coca-Cola. Ne beve un sorso, è sgradevole, le rimane in gola.

Le era già capitato di bere un fondo di vino sparecchiando la tavola, disgustoso. L’alcol fa decisamente schifo.

Guarda Étienne che balla. Si muove bene ed è il più bello. Tutte le ragazze lo guardano. Di fronte o da sotto in su. Lui sembra assente. Non ha un’aria felice quell’anno, sicuramente perché li hanno divisi.

Perché si vogliono così bene? Si chiede se potrebbe sposare uno dei due quando saranno grandi. Neanche per idea! Si lavano i denti uno accanto all’altro, non chiudono la porta del gabinetto, se ne fregano totalmente di farsi vedere appena svegli, si curano a vicenda brufoli e graffietti, si dicono in faccia «Ti puzza il fiato, vai a lavarti i denti», «Ti vesti da schifo», «Togliti quei baffi, sembri la donna barbuta», frasi e riflessi da vecchia coppia. Sono gelosi se uno dei tre guarda qualcun altro, ma non delle manovre di seduzione. Nina è consapevole di costituire il legame tra Étienne e Adrien, ma non è innamorata né dell’uno né dell’altro. Étienne la considera una sorella, Adrien un esempio, quasi un ideale.

Le parole di Nadège e l’alcol le fanno girare la testa. «Li baci? Vi toccate? Che effetto fa farlo in tre?». Ripensa alle dimostrazioni che Étienne fa con le dita e la lingua per il giorno in cui dovranno saper baciare qualcuno di cui si sono invaghiti. Lui lo sa perché l’ha già fatto con Solène Faulq, una ripetente della 3ª D. Adrien lo guarda e gli domanda: «Ma secondo te la lingua va girata in senso orario?».

Nina pensa all’amore fin da piccola, e da qualche mese anche all’amore fisico, all’amore come nelle lettere che continua ad aprire di nascosto. Ripensa all’ultima che ha letto e riletto. Conosce la destinataria, il nome che c’è sulla busta, è la madre di una compagna di classe di Étienne. Nina la vede tutti i giorni nel parcheggio della scuola, aspetta la figlia in macchina ascoltando la radio. Quando abbassa il finestrino Nina sente la musica e vede gli sbuffi di fumo che emette guardando il cielo.



Vorrei spogliarti come l’anno scorso, sfogliarti come l’anno scorso, sentire la tua cosina calda sotto la mia mano, farti godere, ma quando ti incontro cambi marciapiede. Perché? Rispondimi. Dimmi qualcosa. Dammi un segnale, uno qualsiasi.



“Farti godere”. Nina continua a pensarci. Sua madre doveva godere, probabilmente non faceva altro. E ha preferito quello alla figlia.

Nina ha scoperto il piacere a letto da sola. Ha cercato calore. Era come se qualcosa le prudesse. Si è strofinata la vulva contro il lenzuolo, poi, una sera dopo l’altra, le è girata la testa e il suo corpo si è inarcato, una sensazione esaltante l’ha attraversata. Ancora meglio dell’acqua della piscina.

Con Adrien ed Étienne ancora non parla di amore fisico, solo di baci con la lingua. Intuisce che un giorno non potranno più stare tutto il tempo insieme. Presto loro avranno voglia di baciare quelle di terza, di accarezzarle dove lei si tocca. Sa che succederà e che a quel punto smetteranno di filarsela.

Per il momento sono ancora piccoli. Più piccoli di lei, anche se sono coetanei. Con le femmine funziona così, sono più mature fin dalla nascita.

Nina si sente crescere il seno mentre loro non hanno neanche un pelo di barba e pensano soprattutto allo skate e alla musica.

Le fa male il petto. Ancora non si vedono i seni. Lei comunque porta felpe larghe, non vuole che i ragazzi si accorgano che sta cambiando. Odore, peli sul pube, voglie, pensieri: è come una rivoluzione in corso sotto la sua pelle. Non le piace, vorrebbe tornare all’infanzia, alla bambina che era, alla dolcezza del latte caldo che beveva la sera prima di addormentarsi. Com’è violento crescere, cambiare, doversi adattare! Per fortuna ha il disegno. Tracciare segni per riprodurre sulla carta i lineamenti delle persone che ama le permette di respingere la paura dell’ignoto, di prendere il volo con la testa. Ha varie vite, ogni disegno che termina è una vita: la faccia di qualcuno, un paesaggio, un profilo, un sorriso... Ha cominciato a dipingere. Il pennello è difficile. Con il carboncino è a contatto con la carta, è un fatto carnale. Con la pittura si sente in dovere di prendere le distanze, c’è meno precisione. Non le piace il colore, non ci sa fare con il rosso e il blu.

Tutti ballano sulle note di 3e sexe degli Indochine. Nina ritrova Étienne.

Aliti carichi d’alcol, corpi che si muovono male, che ancora non sanno, corpi di bambini maldestri che cantano in coro:



E ci prendiamo la mano

E ci prendiamo la mano

Ragazze al maschile

Ragazzi al femminile...





3 Indochine, Trois nuits par semaine.





12


10 dicembre 2017



Qualcuno apre la porta, Nina non ci fa caso, è immersa nel libro dei conti, pensa che sia Christophe o un qualche volontario venuto in ufficio a prendersi un caffè. Ogni mattina Nina fa una caffettiera per tutti.

«È permesso? Le ho telefonato l’altroieri, sono venuto a vedere il cane... Bob».

Un uomo da solo è una rarità. Di solito alla prima visita, quella che precede l’adozione, vengono donne o famiglie con bambini.

Nina gli rivolge un bel sorriso. Non capita tutti i giorni di avere un cliente.

Si alza per salutarlo. Lei ha una stretta di mano vigorosa, lui pure. Nina apprezza. L’uomo è alto, le ricorda Étienne, che a sedici anni era già un metro e ottantadue.

«Buongiorno, mi chiamo Romain Grimaldi».

«Buongiorno a lei, sono Nina Beau, responsabile del rifugio».

Nina è turbata. È la prima volta che un potenziale adottante emana un certo fascino. Non è come gli altri, anche se in diciassette anni di lavoro è sicurissima di aver visto, conosciuto, sentito e vissuto di tutto.

Potrebbe essere un amico di Adrien, uno di quelli che aveva quando viveva a Parigi, genere artista brillante o simili. Piuttosto elegante. Non è un tipo della zona.

Quanto a lei, sa da un pezzo di non emanare più niente, a parte un vago odore di cane bagnato. Porta i capelli corti, è più pratico. E niente trucco, è impensabile quando la giornata comincia raccattando merda nei box. I suoi vestiti sono una specie di divisa militare kaki o marrone, comodi e resistentissimi. Ai piedi ha perennemente stivali di gomma. E unghie corte, la manicure è per altre donne, per vite diverse dalla sua.

Sotto una pioggerella fredda accompagna il visitatore nel canile fino al box di Bob.

Romain Grimaldi lancia occhiate colpevoli ai cani che abbaiano dietro i cancelli. Le persone che vengono da fuori devono avere il cuore ben saldo, il luogo è un po’ la discarica dell’umanità. Chi ci lavora ha una visione diversa, gli animali sono al sicuro, hanno da bere e da mangiare, vengono accarezzati e portati fuori tutti i giorni, rispettati e curati se si ammalano. I volontari ci parlano anche, come se fossero amici con cui condividono lo stesso inferno, la colonia estiva sbagliata, quella di cui si aspetta la fine per tornare a casa.

«Avete cani di razza?» si informa Romain Grimaldi.

A Nina non piace la domanda. Non è un negozio di animali, quello, non ci si va a cercare la bellezza o il pedigree, si vive in mezzo ai bastardi, occhi azzurri e pelo bianco sono rari.

«Qui siamo rustici. I pochi cani di razza che ho visto passare sono cani da caccia: setter, spaniel, bracchi, fox terrier... Ma sono eccezioni. Finché l’animale rende, la gente non se ne separa, cerca semmai di venderlo o barattarlo... Ha visto le foto di Bob sul nostro sito?».

«Sì».

«È un bravo cane. Ha già adottato altre volte?».

«In realtà ho sempre adottato».

La risposta le piace.

«Vive in zona?».

«Sono appena stato trasferito a La Comelle. Sono il nuovo preside della scuola media Georges-Perec».

La scuola... Nina pensa alla sua, che è stata rasa al suolo. Ci pensa senza tristezza. Per lei il passato è passato.

«Ha altri animali?» gli domanda.

«Un vecchio gatto, si chiama Radium».

«E com’è con i cani?».

«C’è abituato. E poi dorme sempre, ha diciassette anni».

Nina apre il box di Bob e dice a Romain Grimaldi di rimanere fuori dal cancello. Non fa mai entrare uno sconosciuto. L’animale le si avvicina scodinzolando. Bob è un bastardino nero, probabilmente un incrocio tra un cocker e un fox terrier.

«Hai visite, vecchio mio» gli sussurra Nina.

Si china per accarezzare l’animale. Ha il pelo ruvido. Romain Grimaldi gli parla dalla porta.

«Ciao, hai un muso simpatico...».

Bob neanche lo guarda. Nina gli mette un collare e un guinzaglio.

«Facciamo due passi per vedere come si comporta con lei».

«Pensa che gli piacerò?».

Nina sorride.

«Penso di sì. È timido, non si avvicina mai spontaneamente agli sconosciuti».

«Somiglia al primo cane che ho avuto da piccolo. Quando l’ho visto sul sito mi ha colpito. Quanti anni ha?».

«Secondo il veterinario circa otto».

«Si sa da dove viene?».

«È stato trovato in un comune qua vicino... È con noi già da quattro anni».

«Perché nessuno lo vuole?».

«Forse aspettava lei».

Camminano fianco a fianco. Nina cede il guinzaglio a Romain Grimaldi. Sono sul terreno abbandonato adiacente al rifugio, un terreno che non appartiene a nessuno, così come i cani che vengono portati lì a spasso ogni giorno.

«Lei vive da solo?» si informa Nina.

«Sì».

«In una casa o in appartamento?».

«Una casa. Col giardino».

«Ha pensato a come organizzarsi la giornata per quanto riguarda Bob?».

«Credo che lo porterò al lavoro con me».

«A scuola?».

«Sì. È per questo che non voglio un cucciolo. Durante il giorno resterà nel mio ufficio, all’ora di pranzo lo porterò fuori e la sera torneremo a casa insieme».

«È autorizzato a portarlo con sé?».

«Sì, se rimane nel mio ufficio. Prima ero dirigente scolastico di un istituto a Marnes-la-Coquette e andavo sempre al lavoro con il cane».

«Come mai è venuto a stare qui?».

«Avevo voglia di cambiare... Che devo fare per adottare Bob?».

«Riempire qualche scartoffia. E potrà venire a prenderlo domani».

«C’è qualcosa da pagare?».

«Dato che è vecchio, può fare l’offerta che vuole».

«Se non fosse vecchio quanto costerebbe?».

«Quattrocento euro un cane e trecento un gatto. Nel prezzo sono compresi vaccini, sterilizzazione, identificazione, cibo e cure varie...».

«Non posso portarmelo via oggi?».

«No, deve prima passare la visita veterinaria».

Nina ha un fremito. Osserva il cane con la coda dell’occhio. Ha la stessa sensazione ogni volta che riesce a piazzarne uno. Bob se ne andrà da lì. Quella è la differenza tra lei e i suoi animali.

Lei non se ne andrà mai.



*



Nina ha sette anni. È una domenica di giugno. Alla radio Jean-Jacques Goldman sta cantando Au bout de mes rêves. È bel tempo. Il giorno prima il nonno le ha detto: «Domani ti porto in un posto, è una sorpresa».

Si è messa un vestito carino e le scarpe nuove, e si è fatta le trecce che ha fissato con due fermagli a forma di margherita.

Procedono per un’ora abbondante nella Renault 5 blu. Pierre Beau ha una faccia da cospiratore. Dove staranno andando? si chiede Nina seduta dietro. «Potrai sederti davanti quando avrai dieci anni».

Trenta chilometri prima di arrivare vede un cartello: Paa... Parco d’attrazione animalista. Fa un salto di gioia e dice al nonno: «Ho capito dove stiamo andando!».

Più si avvicinano e più vede grandi pannelli a colori con foto di animali e giostre. Si agita, scalpita. Pierre Beau sorride: sorpresa riuscita.

Nella zona tutti descrivono il Paa come un paradiso: giostre, trenino che fa il giro del parco, patate fritte, zucchero filato e animali come non se ne vedono mai, ippopotami, belve feroci, elefanti, lupi, scimmie, giraffe.

Intorno a Nina è tutto un viavai di famiglie sorridenti. Anche qualche pianto, capricci di bambini. Con un palloncino in mano osserva gli altri che osservano gli animali. Si tiene spesso in disparte, le piace guardare cose e persone in campo lungo.

Il nonno la tiene per mano, una mano che per lei è un’isola, eppure Nina non si sente bene, ha mal di testa, pesantezza di stomaco, stanchezza nelle gambe. È colpa della folla, del caldo? Dell’assenza dei suoi genitori? I bambini della sua età che vede lì in giro hanno tutti un padre e una madre.

Sente: «Mamma, vieni a vedere!», «Guarda, papà!». Lei non ha mai detto parole del genere. Le sembra che nei fossati, dietro pareti di vetro o sbarre di metallo gli animali si somiglino tutti, come se la prigionia li uniformasse, conferisse loro lo stesso comportamento e lo stesso sguardo.

Una pantera nera con il suo cucciolo tra i denti fa avanti e indietro nella gabbia, cerca un’uscita sotto lo sguardo curioso e affascinato dei visitatori. Non c’è un angolo dove possa nascondersi, nessuna intimità, è esposta, sottomessa, come vivisezionata.

Nina si vergogna. Ciò che diverte gli altri la paralizza. È troppo piccola per capire cosa significhi quella vergogna, sente solo che lei è diversa, che qualcosa in lei sta protestando.

Ha una sensazione di sollievo quando sale sul trenino che fa il giro del parco a due all’ora. Si addormenta contro la spalla del nonno, sfinita da ciò che prova da quando è in quel luogo.

«Vuoi vedere i lupi prima che andiamo via?» le chiede il nonno prendendole di nuovo la manina nella sua, grande e calda.

«No, ho paura».

Ha detto una bugia. Non ha mai paura degli animali, quali che siano.

È contenta di risalire sulla R5. È contenta quando il nonno si toglie da lì, sollevata di lasciarsi alle spalle quel posto.

«Ti sei divertita?».

«Sì. Grazie, nonno».

«Qual è la cosa che ti è piaciuta di più? Le giraffe, i leoni?».

«Il trenino».

«Perché il trenino?».

«Perché è libero, va dove vuole».





13


Vengono promossi tutti e tre in seconda media. Per essere sicuri di stare in classe insieme hanno scelto come seconda lingua il tedesco. Non separarsi più è il loro motto. A parte qualche alunno particolarmente bravo, sono pochi quelli che scelgono la lingua di Goethe. In seconda media quasi tutti prendono inglese intensivo o spagnolo.

In un primo momento i genitori di Étienne si sono opposti, «Non ce la farai mai», ma i tre avevano previsto e imparato a memoria le risposte da dare in caso di rifiuto: «Il tedesco è il futuro. La coordinatrice dice che per l’etimologia non c’è niente di meglio del tedesco. Statisticamente, tutti quelli che cominciano a studiare tedesco migliorano anche nelle altre materie. Il tedesco ti motiva, rafforza la resistenza mentale e fisica... E poi se incontro Claudia Schiffer voglio poter comunicare con lei nella sua lingua».

Sono alle piscine. Le ragazze della loro età guardano Étienne. Lui fa scena. Costeggia la vasca da venticinque metri fingendosi concentrato, sale sul blocco di partenza numero 3, quello centrale, si stiracchia, entra in acqua con un tuffo perfetto, attraversa tutta la piscina sott’acqua, risale dalla scaletta e torna a tuffarsi. La sua pelle è dorata come una brioche, il suo corpo è sempre magro e muscoloso. È già alto un metro e sessanta.

Nina fa il morto. Guarda le nuvolette in cielo, pecorelle bianche smarrite. Gioca al cane da pastore, le raduna mentalmente. Fa caldo, il sole picchia. Sta bene.

Distratto, Adrien è aggrappato al bordo della piscina. Sembra che stia sognando. Ogni tanto infila la testa sott’acqua chiudendo gli occhi.

Tra quindici giorni Étienne andrà a Saint-Raphaël, lui e Nina si ritroveranno di nuovo soli.

«L’anno prossimo porterò anche voi» aveva annunciato Étienne con entusiasmo. «I miei sono quasi d’accordo. Devo solo far salire la mia media generale di due punti...».

L’anno prossimo, cioè quando avranno tredici anni, è tra un’eternità, ma Nina vuole vedere il mare e spera che dopo quell’eternità finalmente lo vedrà. Per realizzare il suo sogno decide che aiuterà Étienne.

«Fondo toccato!» esclama Étienne uscendo dall’acqua.

Vanno tutti e tre verso i tavolini e si mettono l’asciugamano sotto il sedere per non ustionarsi sulle sedie di ferro rese incandescenti dal sole.

Étienne ordina e paga tre vaschette di patate fritte che mangiano intingendole nel ketchup.

È l’ora vuota. I frequentatori del mattino, adulti e pensionati, sono tornati a casa. I bambini del pomeriggio arrivano dopo le due. Restano solo alcuni adolescenti come loro che, indolenti, si spalmano la crema solare e si guardano in tralice. Le ragazze ridono rumorosamente sulle sdraio di plastica, i ragazzi si tuffano dai trampolini.

I loro corpi sono cambiati. Si sono fatti più alti, più in carne. Quando Étienne e Adrien hanno visto il petto di Nina sotto il reggiseno del costume da bagno hanno sgranato gli occhi.

«Ti fa male?» ha chiesto Adrien.

«Un po’» ha risposto lei, laconica.

Étienne non ha aperto bocca. Ha cominciato ad avere dei flirt, ma non durano mai a lungo. Sta con una ragazza per circa due giorni. Il primo sembra innamorato, il secondo per niente.

Nina si è invaghita di un ragazzo di terza, un certo Gilles Besnard, un tipo alto e dinoccolato che fuma e va in discoteca. Trova che somigli all’attore Richard Anconina, ma è l’unica a pensarlo. Non si sono mai parlati, al massimo si sono scambiati qualche sguardo incrociandosi nei corridoi della scuola o a mensa. L’anno prossimo non lo vedrà più, Gilles andrà in un liceo professionale, così Nina gira per le strade di La Comelle sperando di incontrarlo e tiene d’occhio la sua posta e quella dei suoi genitori. Gilles Besnard non riceve mai niente, i genitori soltanto bollette prive di interesse. Le sembra di essere una cercatrice d’oro che nei mucchi di lettere trova soltanto sabbia e mai pepite.

Étienne non sa che Nina apre parte della posta che il nonno deve distribuire. Solo Adrien ne è al corrente. È il segreto che li unisce.



*



Quando Étienne parte per Saint-Raphaël sottraggono numerose lettere scoprendo le vite quotidiane degli abitanti di La Comelle e dei loro corrispondenti, che si scambiano notizie sul tempo e sui nipoti che crescono.

Prima di aprire una busta Nina la annusa cercando di indovinarne il segreto, e dopo averla aperta ci rimane spesso male. La gente è priva di immaginazione, o forse d’amore.

Tornato Étienne, finiscono l’estate insieme tra le piscine, il seminterrato in cui fanno musica e la camera di Nina, dove lei li disegna.

Étienne è cresciuto ancora. Sono seduti uno accanto all’altro sul bordo della vasca grande guardando distrattamente i bagnanti e succhiando lecca-lecca.

Nina si è raccolta i capelli con un elastico. Come ogni estate la pelle le si è scurita. Anche gli occhi sembrano diventati più neri.

Adrien odia la propria carnagione che non si abbronza mai, al massimo diventa rossa come se fosse timida.

«A Saint-Raphaël sono andato a letto con una» dice Étienne a un certo punto.

«Davvero?» fa Nina.

«Davvero... Una cosa strana. Ha sedici anni. Si è stesa su di me. Era calda, cioè aveva la pelle calda come quando si ha la febbre, scottava. Ho chiuso gli occhi, ma ho comunque fatto l’amore».

«È stato bello?».

«Bagnaticcio... e puzzava un po’».

Ridono con un misto di imbarazzo, curiosità e avidità di sapere. Le domande fioccano, si incrociano, si accavallano.

«Dove l’hai fatto?» vuole sapere Adrien.

«Be’, nella passera...».

Risatine da scemi.

«Voglio dire, in un letto, a casa tua?».

«No, sulla spiaggia. Come tutti».

«Davanti a tutti?» si stupisce Nina.

«Ma no, era buio, non c’era più nessuno».

«Sei innamorato?».

«Naaa!».

«Allora perché l’hai fatto?».

«Bisogna pur farlo prima o poi... Così non sono più vergine».

«Come si chiama?».

«Cynthia».

«Sembra un nome da attrice... La conosci da tanto?».

«Da quando sono piccolo. La vedo tutte le estati».

«È innamorata di te?».

«Boh».

Tutti e tre si immergono nei propri pensieri. È Nina a rompere il silenzio imbarazzato.

«Io lo farò quando sarò innamorata...».

«Tu sei una ragazza, non è mica la stessa cosa» afferma Étienne.

«Perché no?» domanda Adrien.

«Perché le ragazze sono romantiche, soprattutto Nina».

«Ha goduto?» chiede lei.

Étienne diventa rosso. È la prima volta che parlano di sesso, la prima volta che Nina fa una domanda così diretta, tanto che agli altri due pare un po’ brutale.

«Non lo so... Respirava forte».

Scoppiano a ridere tutti insieme, una risata da bambini che non hanno più tanta voglia di essere bambini. Anche se l’infanzia era bella.

Oscillano tra i lecca-lecca e il futuro, tra le battute cretine e la voce che cambia, tra il cartoncino fissato ai raggi della bicicletta per fare rumore e i sogni di lunghi viaggi in moto.





14


11 dicembre 2017



Nina parcheggia davanti al rifugio e saluta i due volontari che la stanno aspettando, Joseph e Simona.

Joseph è un operaio in pensione, un ometto rubicondo con un’eterna sigaretta rollata tra le labbra. Di quando in quando si degna di riaccenderla. Simona ha perso il figlio in un incidente stradale. Se tutti i giorni non portasse i cani a passeggio si farebbe saltare le cervella, reggere i guinzagli le permette di restare in piedi. Gli animali abbandonati sono il suo bastone per ciechi.

Nina ha visto passare molti volontari da quando lavora lì, una specie di sfilata eclettica fatta di muratori, inservienti ospedalieri, borghesi, vedove, vecchi, giovani appena un po’ sciupati, anime solitarie e troppo sensibili che rattoppano se stesse pulendo i box, aggiustando le reti, scambiando due chiacchiere davanti a un caffè caldo per conoscersi o riparando le lamiere ondulate che fanno da tetto ai canili. Poi un giorno se ne vanno perché si sentono meglio o si trasferiscono da un’altra parte o si sposano, dichiarano che è troppo faticoso o non è più il momento e spariscono come sono arrivati.

Stamattina Nina ha appuntamento con Romain Grimaldi. Stamattina Bob se ne va.

Al rifugio ogni volta che viene piazzato un cane o un gatto ognuno fa festa in cuor suo. I giorni di adozione sono momenti particolari. Da una parte piangono per la partenza dell’animale al quale si sono necessariamente affezionati e che non vedranno più, dall’altra sorridono perché la bestiola smette di essere negletta, il suo abbandono si conclude. Quei momenti di sollievo li aiutano a tenere duro nel Tetris della vita.

Romain Grimaldi sta aspettando Nina davanti alla porta dell’ufficio. Entrano insieme dopo essersi stretti la mano. Ha sempre lo stesso buon odore, pensa lei.

Le piace l’aroma che emana, le fa tornare in mente il marito, i loro inizi. È tutta una questione di percezioni sensoriali, pensa anche.

«Ho preparato i documenti, fra un mese Bob sarà ufficialmente suo».

«Non è mio oggi?».

«Ha un mese di tempo per ripensarci».

«Non c’è motivo».

«Non si sa mai. Adottare è come sposarsi, può venire voglia di divorziare il primo anno».

«Succede spesso?».

«No, non spesso, ma capita che mi riportino un cane perché non corrisponde alle aspettative del padrone».

Arriva Simona con Bob. Saluta Romain, mormora «È un bravo cane, ne abbia cura», gli porge il guinzaglio e se ne va.

Prima Simona non aveva rapporti con gli animali. Non avrebbe torto loro un capello, ma neanche li vedeva.

Due giorni prima che seppellissero il figlio Éric era entrata nel suo monolocale per prendere dei vestiti da dare alle pompe funebri e si era trovata faccia a faccia con una vecchia cagnetta che Éric aveva raccolto dalla strada senza dirlo a nessuno. Si era ricordata che avere un cane era sempre stato il sogno del figlio, un sogno che lei gli aveva negato per tutta l’infanzia. Simona e la bestiola si erano guardate a lungo, lei aveva riconosciuto il proprio dolore nello sguardo dell’animale, la cagnetta aveva capito che il padrone non sarebbe tornato. Consolandola, Simona aveva consolato se stessa. L’aveva presa in braccio e non se n’era più separata. Quand’era morta, quando il veterinario le aveva detto che non c’era più niente da fare, era andata a trovare Nina. «Ho bisogno di portare a spasso i cani». Nina l’aveva arruolata il giorno stesso. Conosceva Simona di vista, sapeva della morte di Éric, suo compagno di scuola al liceo, sapeva che dal giorno del funerale Simona e la cagnetta stavano sempre insieme, la vedeva camminare con lei sui marciapiedi di La Comelle come se portasse a spasso una tristezza. Nina aveva subito capito che quell’ennesima azzoppata dalla vita aveva la necessità di lavorare lì. Sapeva che per Simona non sarebbe stato facile affrontare la malattia, la vecchiaia e la morte di certi animali, ma non aveva scelta, non se la sentiva di rifiutarla, di rimandarla a casa, così aveva deciso di farla collaborare.

«Ammiro molto quello che fa» dice Romain a Nina firmando i documenti per l’adozione.

«Anch’io... Non dev’essere facile gestire una scuola media».

«La parte più difficile non sono gli alunni, ma i genitori».

Nina sorride. Romain compila un assegno.

«Non è obbligato» dice Nina.

«Lo so».

«Grazie da parte loro».

Romain porta Bob con sé. Va alla macchina, apre la portiera del passeggero e fa salire il cane sul sedile davanti.

«Le darò notizie».

Nina fa una foto a Bob col telefonino.

Un cenno di saluto e la macchina è già scomparsa. Nina rimane lì qualche secondo tra gli odori di benzina e di cane bagnato.

Poi torna in ufficio, entra sul sito del rifugio, posta la foto di Bob che ha appena scattato e ci scrive accanto Bob adottato con un cuoricino.





15


10 novembre 1989



Sono in terza media, è la prima lezione della giornata. La configurazione dei posti è la stessa che nella classe di Py: Nina seduta accanto a Étienne e, dietro, Adrien che le osserva la nuca. Si è tagliata i capelli, somiglia un po’ a un ragazzo, a Adrien non piace tanto, e ha cominciato a mettersi la matita sugli occhi, un tratto maldestro che le fa risaltare lo sguardo scuro. Étienne dice che «sembra sporco», al che lei gli rimprovera di essere «davvero poco rock».

Il signor Schneider, il professore di tedesco, entra in classe totalmente elettrico. Dev’essere successo qualcosa. Di colpo tutti smettono di chiacchierare per osservarlo. In genere è un uomo riservato con la testa incassata nelle spalle, come se gliel’avessero presa a martellate per farla sparire poco a poco all’interno di un corpo goffo e rigido, un individuo che parla a bassa voce e annoia intere generazioni di ragazzi da più di vent’anni. Ha uno zaino sulla schiena, come se fosse passato a salutare gli studenti prima di partire per un viaggio.

«Eins, zwei, drei, die Mutter ist in der Küche...».

Di solito nessuno smette di chiacchierare quando entra nell’aula, ma quel mattino c’è qualcosa di diverso. Il professore ha gli occhi lucidi, tanto da far pensare a Nina che abbia bevuto. Aprendo la cartella fa cadere per terra i suoi libri. Tutta la classe si mette a ridere. È una classe piccola composta di alunni di seconda e terza media: solo in quindici hanno scelto tedesco.

Schneider sale sulla pedana, fa un respiro profondo e annuncia solennemente:

«Meine lieben Kinder, ich habe gute Nachrichten, eine Nachricht, die das Gesicht der Welt verändern wird: Die Berliner Mauer ist gefallen».

Nessuno reagisce. Nessuno ha l’aria di capire un accidente di quel che dice. È la prima volta che si rivolge a loro in tedesco, a parte le lezioni.

Ma ciò che segue li lascia ancora più sbigottiti, proiettandoli in una specie di sogno a occhi aperti. Schneider tira fuori dallo zaino quattro bottiglie di champagne e le apre una dopo l’altra ridendo e lanciando buffi gridolini. La gioiosa follia di cui è preda sembra sconcertare gli alunni che, pur detestando la rigida cornice in cui li costringe la scuola, la trovano rassicurante. Il professore dispone i bicchieri di plastica sulla cattedra e si mette a riempirli gridando:

«Lang lebe die Freiheit!».

Sono le nove e dieci e tutti cominciano a bere. Il professore brinda allegramente con ogni alunno.

È crollato il muro della vergogna, dice, la Germania è riunificata, stenta a crederlo, è un evento storico, incredibile, miracoloso, insperato! Alla fine capiscono che a mettere il professore in quello stato di euforia è stata la caduta del muro di Berlino. Schneider racconta precipitosamente, e a tratti con le lacrime agli occhi, che molte persone sono rimaste uccise nel tentativo di passare il muro. Nina gli chiede se abbia famiglia a Berlino e da quale parte. Turbato, lui risponde che i suoi genitori erano a Est.

Dopo due bicchieri bevuti d’un fiato Schneider entra nelle altre classi senza bussare e invita tutti i professori e i loro alunni a festeggiare l’avvenimento con lui. Alle dieci, al terzo piano del padiglione Charles-Baudelaire, più di duecento persone ascoltano o ballano African Reggae di Nina Hagen. Il signor Schneider ha infilato una cassetta nel lettore di cui si serve di solito per le lezioni di grammatica. Appena la canzone finisce riavvolge il nastro per riascoltarla.

Il professore balla scatenato gridando:

«Lang lebe die Freiheit!».

Uno dopo l’altro, volteggia con ragazze e ragazzi senza fare distinzioni.

Per la prima volta in vita sua Étienne prova interesse per la scuola. Pensa che dovrebbe essere sempre così, che tutti i muri del mondo dovrebbero crollare.

Mai avrebbero pensato che il professore di tedesco ascoltasse Nina Hagen e ancora meno che avesse un briciolo di fantasia nelle vene.

Quella mattina Adrien realizza quale sia la conseguenza della libertà: una gioia senza ritegno che trasforma facce e corpi.

La sera davanti al telegiornale, seduto accanto alla madre che stringe in pugno un fazzoletto e si asciuga gli occhi quando l’emozione la sommerge, Adrien guarda le immagini diffuse nel mondo intero: tedeschi in lacrime, famiglie che si ritrovano, ragazze che baciano le guardie, martellate, pezzi di muro che cadono, folla, gente che si infila in tasca frammenti di cemento per farne preziosi souvenir.

Adrien si interroga sul proprio muro, quello che lo divide da se stesso, quello dietro cui si nasconde da quando è nato: quant’è alto?





16


11 dicembre 2017



Scomparsa. Ne rimarrà qualche immagine negli archivi e qualche foto di classe negli armadi.

La scuola media del Vieux-Colombier non c’è più. È un terreno abbandonato da cui sono state rimosse tutte le macerie. Tanti saluti a Prévert, Baudelaire, Verlaine e Hugo. Il comune ha già fatto apporre cartelli in cui si annuncia che in quel luogo verranno costruite residenze per anziani, con l’indicazione dell’agenzia da contattare per prenotare un appartamento che vedrà la luce nel 2020.

Mi chiedo cosa avrà pensato Nina vedendo che l’avevano rasa al suolo. Ci passa davanti ogni giorno andando al rifugio, non ci sono altre strade. Probabilmente non ha provato nulla, ha sempre odiato la nostalgia.

Non la vedo mai quando vado a fare la spesa, ma ogni tanto la incrocio in macchina. Guida un furgone Citroën con la scritta ADPA (Associazione per la Difesa e Protezione degli Animali) su entrambe le fiancate. Sembra minuscola dietro il grosso volante, sempre persa nei suoi pensieri come se i pedoni e le altre macchine non esistessero.

Sa che sono tornata a vivere qui? Vede i miei articoli sul giornale locale? Li legge?

Stasera il terreno vuoto del Vieux-Colombier somiglia al lago come l’ho visto la settimana scorsa, quando ci sono andata per scattare qualche foto. Non si capisce più se quel che si vede sia terra o acqua. Niente si muove, tutto è cristallizzato nell’oblio. Sagome spettrali di alberi tremanti e spogli che sembrano reggersi ancora in piedi per ripicca. Un picchetto di scioperanti. Pioggerellina lugubre, buio gelido nei fari della mia macchina, come se il giorno avesse deciso di non spuntare più.

Sto tornando dalla conferenza stampa a Mâcon. Il procuratore ha confermato che è stato trovato uno scheletro all’interno della Twingo ripescata nel cosiddetto “lago della foresta” dai sommozzatori della gendarmeria. Il veicolo è stato identificato grazie alla targa. Era stato rubato al signor Guillaume Desnos il 17 agosto 1994 nel primo pomeriggio di fronte a casa sua, nel comune di La Comelle. Sembra quasi certo che la carcassa in cui è stato ritrovato il corpo sia rimasta immersa da quella data, cioè da ventitré anni.

Visto lo stato delle ossa l’identificazione del cadavere sarà lunga e complessa. Verranno sottoposte a un’analisi del DNA per confrontarlo con il DNA delle famiglie di persone della regione scomparse nello stesso periodo.

La Twingo piena di melma era sepolta a sette metri di profondità. La brigata nautica sta continuando le ricerche con l’aiuto di un sonar nella zona in cui il veicolo è stato ripescato per individuare eventuali oggetti appartenuti alla vittima.

Se si tratta di Clotilde Marais, scopriranno il suo segreto? È un segreto che solo i tre inseparabili pensano di conoscere.

Ricordo le gite che facevamo al lago nelle sere d’estate. Eravamo adolescenti, fumavamo erba e bevevamo dalla bottiglia qualunque cosa ci capitasse sottomano, il Martini rubato dall’armadio di un padre, l’acquavite di una nonna, il whisky di un fratello. Étienne portava il mangianastri. Registrava cassette in cui mixava tutti gli stili musicali. Dietro di noi le biciclette buttate per terra aspettavano la fine delle nostre cretinate per riportarci a casa.





17


20 aprile 1990



Al pianterreno l’intera classe di terza media festeggia i quattordici anni di Adrien. Per l’occasione i genitori di Étienne hanno concesso il grande salotto di casa loro.

Nina è sola nel bagno di casa Beaulieu. Vi è stata attratta dai profumi e dal sole che filtra da una finestra creando riflessi luminosi sul pavimento.

Dagli altoparlanti, musica a palla che fa tremare i muri.

Nina ascolta e sussurra le parole di Lullaby insieme a Robert Smith. Annusa le creme per il corpo, il bagnoschiuma appoggiato sul bordo della vasca, le saponette di tutti i colori. Apre un armadietto, trova vari beauty-case, pinzette e medicine allineate sulle mensole. A Nina piace frugare, cercare, scoprire la parte nascosta delle scenografie. Nella sua testa gli armadietti celano segreti tanto quanto le lettere che sottrae al nonno.

Sobbalza. Ha creduto che ci fosse qualcuno alle sue spalle, ma è solo lei stessa riflessa in un alto specchio verticale. Osserva la propria figura informe, ha la schiena curva, si raddrizza, tira in dentro la pancia, braccia lunghe, corpo piccolo, si passa la mano sui capelli corti che diventano unti nel giro di poche ore, si guarda la pelle scura, i punti neri, la faccia da adolescente sgraziata. Sembra un ragazzo e non le piace, ma se avesse i capelli lunghi sembrerebbe una ragazza che non le piacerebbe comunque. Allarga la bocca senza sorridere per vedere l’apparecchio ai denti. Perché a tredici anni si è così brutte? Che razza di faccia è, quella? Si augura che le cose si sistemino, altrimenti è fottuta.

Abbandona lo specchio e continua l’esplorazione. A casa Beaulieu l’immenso bagno di famiglia sembra essere l’antro di Marie-Laure.

Nina passa in rassegna la moltitudine di boccette di profumo. Alcune sono vuote e hanno l’aria di esserlo da un pezzo, come se fossero appartenute ad altre donne.

Le viene un’idea.

Scende le scale e si dirige in cucina. La porta è chiusa. La apre e si ritrova faccia a faccia con Marie-Laure e Joséphine. La madre di Étienne e quella di Adrien sono sedute al tavolo e chiacchierano prendendo il tè. Agli occhi di Nina sono talmente diverse l’una dall’altra che non avrebbe mai immaginato di trovarle nella stessa stanza.

«Perché non sei con gli altri?» si stupisce Joséphine. «Manca qualcosa a tavola?».

«No...».

“Manca qualcuno in questa cucina” pensa Nina. “Mia madre”.

Marion dovrebbe essere con loro a mangiucchiare biscottini in attesa che la festa dei figli finisca.

Marie-Laure le rivolge un sorriso affettuoso.

«Allora, Nina, ti portiamo con noi a Saint-Raphaël quest’estate? Étienne non fa che dirmelo».

«Anche Adrien» interviene Joséphine. «Non parla d’altro».

“Il mare si avvicina, il mare si avvicina” pensa Nina. L’idea le strappa un sorriso. Étienne ha migliorato la media scolastica grazie all’aiuto suo e di Adrien. Sono tutti e tre pronti per un biglietto di sola andata verso la felicità.

«Sì, non vedo l’ora» risponde. «Volevo chiederle una cosa... Ha conosciuto mia madre, Marion Beau?».

Marie-Laure non ha esitazioni.

«Sì, ero con lei alle elementari, mi pare che abbiamo fatto insieme la seconda e la terza... Anche un paio di classi al liceo».

Nina la guarda. Le parole di Marie-Laure le risuonano nel cervello. Perché non le è venuto in mente prima?

«Com’era?» chiede dopo un po’.

«Marion? Era simpatica... carina... chiacchierona».

«Le somiglio?».

«Non per quanto mi ricordi. Era bionda, un biondo tendente al rosso, e aveva gli occhi verdi, mi sembra. Non hai sue fotografie?».

«No, nessuna».

Nina si spazientisce. Vorrebbe fare mille domande, ma tutto si accavalla.

«A parte questo, com’era?».

«Te l’ho detto, una persona carina. È cambiata molto quand’è morta tua nonna. Si è murata nel silenzio».

«Volete che vi lasci sole a fare due chiacchiere?» domanda Joséphine.

«No, va bene così» risponde Nina con un tono più secco di quello che avrebbe voluto. «Grazie, torno dagli altri».

Fa dietrofront ed esce dalla cucina. Sente gli occhi riempirsi di lacrime. Vorrebbe non essere così sensibile, ma basta che i bronchi facciano i pazzi o che qualcuno citi la madre e non risponde più di se stessa, perde ogni punto di riferimento. Ci ha scritto sopra le parole di una canzone: “Perde padre, perde madre, perverso padre disparo per terra”. Demenziale.

Marie-Laure Beaulieu ha detto che Marion si è murata nel silenzio dopo la morte di Odile. Se almeno Nina potesse parlarne col nonno... ma non osa affrontare l’argomento, sente che sarebbe troppo doloroso.

Trova Adrien seduto su una sedia con aria assente. Gli altri stanno ballando sulle note di Charlotte Sometimes. Quando sente la presenza di Nina accanto a sé Adrien torna sulla terra. Riconosce il suo profumo alla vaniglia, un profumo che si mette da qualche mese. La guarda. È costretto a urlare per farsi sentire.

«Che hai? Hai pianto?».

«La madre di Étienne... ha conosciuto la mia».

«Qui sembra che si conoscano tutti».

«Tu dove stavi prima di venire a La Comelle?» chiede Nina.

«A Clermont-Ferrand».

«E perché sei venuto qui? Non me l’hai mai detto».

Adrien fa un’alzata di spalle.

«Perché sapevo che ci abitavi tu».

Nina sorride.

«Secondo te la vita restituisce per farsi perdonare di aver preso troppo?».

«...».

«Per esempio, mia madre mi ha lasciato... Perfino le gatte piangono se gli levi i piccoli».

«Forse anche lei ha pianto lasciandoti».

«Non credo, sennò sarebbe tornata a prendermi. In compenso ci sei tu. È come se la vita mi avesse ridato una parte di quello che mi ha tolto quand’ero piccola. Hai capito adesso?».

«Ho capito».

Adrien ha spesso la gola chiusa per trattenere le lacrime. È come il fiume sotterraneo che ha visto nella grotta di Labeil quando è andato in vacanza in Larzac con la madre, un’acqua che non risale in superficie.

«Tu non mi lascerai mai?» vuole sapere Nina.

«Mai».

«Me lo giuri?».

«Giuro».

«Ci sarai sempre per me?».

«Sempre».

Étienne li raggiunge. Non gli piace vederli troppo tempo insieme senza sapere cosa si dicono.

«Che fate? Venite a ballare!».

Nina lo segue, Adrien resta seduto. È contento, gli piace guardarli.

Sente una specie di corrente d’aria alle sue spalle. È la madre.

«Tutto bene, tesoro? Ti diverti?».

«Sì».

«Non balli?».

«Mamma, per piacere...».

Quando si volta, Joséphine se n’è già andata. Ripensa alla domanda di Nina, al perché sia venuto a vivere a La Comelle. Una mattina Joséphine gli ha annunciato che cambiavano casa, che sarebbe andata a occuparsi di altri bambini in un’altra città, che sarebbero andati a vivere a centocinquanta chilometri di distanza, in Saône-et-Loire. La notizia non gli aveva fatto né caldo né freddo. A Clermont non aveva amici.

Prima di conoscere Nina ed Étienne, Adrien aveva come l’impressione di non lasciare tracce su un foglio di carta, tipo cartuccia d’inchiostro vuota, aveva la sensazione di essere nato privo di colori, totalmente trasparente. Per quanto provasse a premere tutti i bottoni, fino all’incontro con Nina ed Étienne la carta rimaneva vergine. Nina ed Étienne gli avevano restituito i cinque sensi, anche il respiro, di sicuro la speranza. Ecco perché è così affezionato a loro.

Le luci si spengono, la musica viene interrotta, Joséphine e Marie-Laure gli annunciano in coro che il suo regalo è nel seminterrato... Un sintetizzatore come quello di Étienne, perché possano suonare insieme. Marie-Laure aggiunge che può venire quando vuole... Come al solito, no?

Un sintetizzatore. Il suo sogno. È travolto dall’emozione.

Tutti si mettono a cantare Happy Birthday.

Arriva la torta con quattordici candeline scintillanti. Nina gli grida di esprimere un desiderio. Adrien chiude gli occhi. Il suo desiderio è sempre lo stesso.





18


11 dicembre 2017



Ventitré anni che la macchina era in fondo al lago. Étienne legge e rilegge l’articolo sullo schermo del computer.

Con sollievo. Nonostante la situazione tragica gli viene quasi da sorridere.

“Non sono pazzo”.

17 agosto 1994. Auto rubata. Cadavere ritrovato all’interno. Se si tratta di Clotilde, che ci faceva lì? Qualcuno era andato a prenderla quella sera? Ma chi?

“No, impossibile, è solo una coincidenza, una concomitanza di eventi”.

Perché quel ricordo gli risale a galla dopo tanti anni, pochi giorni prima di tornare dai suoi per Natale? C’è un significato?

Perché il suo collega di La Comelle non l’ha informato? Adrien e Nina lo sanno?

“Certo che sì”.

Non li vede da una vita.

Qualche volta fa il numero del rifugio e riattacca prima che qualcuno risponda. Oppure chiama di notte solo per sentire la voce di Nina nella segreteria telefonica: «I nostri uffici sono aperti dal lunedì al venerdì dalle nove a mezzogiorno e dalle quattordici alle diciotto, sabato dalle nove a mezzogiorno. Per le urgenze si prega di contattare il...».

Una voce bassa, particolare. «Una voce da fumatrice che non ha mai fumato» diceva giustamente Adrien.

I suoi amici gli mancano.

O forse sente sfuggirgli la giovinezza e vorrebbe trattenerla.

Ha visto Nina per l’ultima volta nel 2003. Non ci parla da allora.

Si erano giurati amicizia eterna. In prima media avevano fatto un patto tutti e tre, si erano punti il polpastrello e avevano mischiato le gocce di sangue che ne erano uscite. «Per la vita e per la morte». Cose da ragazzini.

Prende la chitarra e fa qualche accordo. La moglie e il figlio stanno dormendo. Gli piace quell’ora tarda in solitudine quando la città è addormentata. Può ascoltare musica in cuffia, scrollarsi di dosso la giornata, cercare concerti su YouTube, guardare video su Facebook. Potrebbe chiedere l’amicizia a Nina, «Ciao, come va?», gli basterebbe andare sul suo profilo e cliccare su “aggiungi”.

Ogni volta rinuncia. Di che ha paura?

Se lei gli rispondesse a sua volta «Ciao, come va?» che le direbbe? A pensarci gli vengono le vertigini.

Un dolore lancinante alla schiena gli strappa una smorfia sofferta. Sta prendendo un antinfiammatorio potente. Solo su prescrizione. “Comodo avere un medico in famiglia” pensa.

Torna al computer e digita le parole chiave: lago della foresta, La Comelle, macchina ripescata.





19


21 aprile 1990



Nina è in camera sua, da sola. Ripensa alla giornata di ieri, il compleanno di Adrien, il sintetizzatore, le parole di Marie-Laure: «Marion era simpatica, carina, chiacchierona... di un biondo tendente al rosso, con gli occhi verdi... quand’è morta tua nonna si è murata nel silenzio».

Sente qualcuno spingere il cancellino. Riconosce il passo pesante di Étienne, il rumore delle ruote dello skate che lascia sulla soglia, inoltre se Paola non abbaia vuol dire che conosce la persona penetrata nel suo territorio.

Nina si riscuote, nasconde la lettera sotto il cuscino. La cosa che l’ha incuriosita frugando nella borsa del nonno è che il nome e l’indirizzo del destinatario sono composti da lettere di giornale ritagliate. Come nel Corvo, il vecchio film di Clouzot.

Si era rapidamente infilata in tasca la busta mentre Pierre Beau era di spalle, poi l’aveva letta e riletta.



TU JEAN-LUC IDIOTA CORNUTO, VERGOGNIA DEL QARTIERE ALTO, TAMMAZZO, AI GIORNI CONTATI, TUTTI CREDRERANNO ALLINCIDENTE NESSUNO CAPIRÀ APPARTE TE, PAGHERAI PER QUELLO CHE HAI FATO LO SAI E MI SCOPO LA TUA VEDOVA.



Tutto quell’odio la colpisce. Decide di bruciare la lettera, è la prima volta. Di non rimetterla tra la posta da consegnare.

O deve avvertire la polizia? No, arresterebbero lei e le poste licenzierebbero il nonno. E se ci trovano sopra le sue impronte digitali e la accusano? Ma se la distrugge, e quelle non sono parole al vento, magari succede qualcosa al destinatario... Jean-Luc Morand, 12 place Charles-de-Gaulle, La Comelle. Chi è Jean-Luc Morand?

In attesa di prendere una decisione scende di sotto per accogliere Étienne. “Ha detto che vuole fare il poliziotto” pensa Nina andando ad aprire la porta, “e se chiedessi consiglio a lui?”.

Étienne ha una faccia strana. La saluta, le chiede come va e le dice che ha una cosa per lei. Di colpo Nina si scorda della lettera anonima.

«Prima che te la faccia vedere vai a prendere il Ventolin» le dice con aria seria.

«Perché?».

«Perché ti conosco».

«Ma...».

«Ubbidisci» fa lui, perentorio.

Nina sale in camera a prendere la medicina alzando gli occhi al cielo. Certe volte Étienne la fa uscire dai gangheri, lo strozzerebbe. Decide di non fargli vedere la lettera, vuole troppo comandare tutto.

Lo raggiunge in cucina. Étienne ha posato lo zainetto sul tavolo e si sta riempiendo un bicchiere d’acqua dal rubinetto.

Il suo amico cambia di giorno in giorno. Di loro tre è quello che cresce più in fretta. Una leggera peluria gli copre il labbro superiore, ma la trova talmente brutta che se la rade ogni mattina. Diversamente da Adrien non ha acne, e se per caso sul viso gli appare un brufolo o una minima imperfezione ci dà dentro con creme e lozioni di tutti i generi. Non fa che guardarsi allo specchio. Anche la voce gli sta cambiando. Dimostra diciassette anni, ma non ha ancora spento le sue quattordici candeline.

Nina inala il Ventolin con un colpo secco davanti a lui.

Étienne prende dallo zainetto una busta con tre fotografie.

«Tieni, me le ha date mia madre per te... Sono fotografie di tua madre che ha ritrovato».

Nina vede una foto di classe in bianco e nero. Bambine in grembiule. Quella al centro ha in mano una lavagnetta su cui si legge: Scuola elementare Danton, 1966-1967. Nina sgrana gli occhi. Le scolarette sono tante. Prima di cercare di individuare la madre guarda le altre due fotografie. Sembrano più recenti. Sono quasi identiche: un gruppetto di sette alunne di liceo in posa e sorridenti. Sul retro c’è scritto: Abbazia di Cluny 1973. Si capisce che c’è vento, tutte e sette si tengono i capelli e strizzano gli occhi per via del sole.

«È una gita scolastica che hanno fatto al liceo, ha detto mia madre». Étienne indica due ragazze. «Questa è mia madre e questa accanto la tua».

Nina guarda la quindicenne, un fantasma dagli occhi chiari. Marion Beau sorride, sembra che abbia i denti un po’ in fuori, ha i capelli legati a coda di cavallo, indossa una gonna corta, golfino e calzettoni bianchi. Osserva anche Marie-Laure accanto a lei. Ha la stessa faccia di oggi, un po’ più paffuta.

«Sei sicuro che sia Marion?» mormora Nina.

«Sì. Quella con i calzettoni bianchi».

«Non le somiglio».

«Per niente...».

«A chi assomiglio, allora?».

«Boh, probabilmente a tuo padre... Puoi tenerle, mamma te le regala».

«Me ne frego. Mi ha abbandonato».

Étienne è a disagio. Certe volte Nina ha reazioni strane. È troppo imprevedibile. È stata lei a chiedere a sua madre se conoscesse Marion, e ora non ne vuole più sapere. Dio, quanto sono complicate le donne!

«Che fai oggi?» le chiede tanto per cambiare discorso.

«Non lo so. Studio un po’. Adrien ci aspetta a casa sua alle quattro per vedere un film. Resti qui intanto?».

«No, ci vediamo da lui».

Étienne se ne va con un certo sollievo. Non chiude la porta. Una corrente d’aria attraversa la casa e le tre foto lasciate sul tavolo della cucina cadono a terra.

Nina chiude la porta, le raccoglie e torna in camera sua.



*



Il lunedì successivo Pierre Beau lavora solo di pomeriggio, dunque è giorno di bucato. Toglie le lenzuola dal letto, apre la finestra, fa prendere aria al materasso, poi va in camera di Nina. Di solito bussa, ma in quel momento la nipote è a scuola.

Mucchio di vestiti per terra, puliti e sporchi mischiati, con due gatti che ci dormono sopra. Vedendolo entrare, uno dei due si stiracchia pigramente. Tazze di cioccolata vuote. Libri di scuola e quaderni uno sull’altro. Centinaia di schizzi su carta da disegno, sul pavimento, in scatole di cartone, alcuni attaccati sopra la scrivania, soprattutto animali e naturalmente i due amici. Però, quanto disegna bene! Forse un giorno diventerà famosa e il mondo intero si contenderà le sue opere.

Nel frattempo sarà meglio mettere un po’ in ordine. Pierre Beau sospira. Non è facile crescere una bambina da solo. Pensa a Odile, la moglie. Se fosse ancora viva non ci sarebbe quel bordello. Tutto sarebbe stato diverso, con lei.

Le pareti sono tappezzate di poster fissati con le puntine: Indochine, The Cure, Depeche Mode... A Odile piaceva solo Joe Dassin, Pierre ne era anche un po’ geloso. Quand’è morta non ha buttato i trentatré giri. Avrebbe potuto regalarli, ma non sopportava l’idea che li ascoltasse qualcun altro. Cinque anni dopo Odile era morto anche Joe Dassin. “La ritroverà lassù” aveva pensato Pierre, “e stavolta l’ho definitivamente persa, non posso certo competere con Joe Dassin”.



E se tu non esistessi

Dimmi perché dovrei esistere io...4



Lui almeno era pettinato ed elegante, sempre in completo bianco, non come quei beceri che Nina espone in camera sua, con i capelli dritti sulla testa e le pose dinoccolate. Uomini che si truccano, non c’è più religione. Che razza di epoca.

Una mattina i genitori di Odile si erano trasferiti nella casa di fronte alla sua. Per parlare con lei Pierre non aveva trovato di meglio che rubarle la bicicletta un giovedì pomeriggio e riportargliela il sabato. In quei tre giorni l’aveva tenuta nascosta. «Ciao, credo che sia tua, l’ho trovata nel quartiere alto appoggiata a una palizzata». Odile aveva fatto finta di crederci. Si erano sposati a diciassette anni. Dal matrimonio era nata Marion, poi nessun altro figlio. Pierre ne avrebbe voluti tre: femmina, maschio, femmina. Odile si era fermata alla prima.

Pierre Beau scavalca il disordine di Nina, toglie la fodera del piumino, le lenzuola e la federa del cuscino. Tre buste cadono a terra, tra cui una lettera.



TU JEAN-LUC IDIOTA CORNUTO, VERGOGNIA DEL QARTIERE ALTO, TAMMAZZO, AI GIORNI CONTATI, TUTTI CREDRERANNO ALLINCIDENTE NESSUNO CAPIRÀ APPARTE TE, PAGHERAI PER QUELLO CHE HAI FATO LO SAI E MI SCOPO LA TUA VEDOVA.



Pierre Beau legge i nomi dei destinatari sulle buste. Ci mette qualche secondo a capire che Nina apre la posta. Ne aveva avuto il vago sospetto, ma si rifiutava di ammetterlo. Un giorno l’aveva trovata che gironzolava intorno alla sua borsa con una strana espressione, un’espressione colpevole, come quando portava a casa un gattino randagio e lo nascondeva perché lui non se ne accorgesse. Fino a che prima o poi diceva: «Ti prego, nonno, teniamolo, comunque è già un sacco di tempo che vive con noi».

Va nel panico. Lancia fulmini dagli occhi. Gli torna subito in mente Marion, la sua disgrazia. Nina è come lei. Nelle loro vene scorre qualcosa di sciagurato. La madre ha contaminato la figlia. Madre e figlia. Una condanna.

Trema dalla rabbia. Abbandona per terra buste e lenzuola ed esce senza chiudere la porta.

Durante il tragitto vede rosso. Voglia di uccidere. Dopo tutto quel che ha fatto per lei! Rimanere vivo, sgobbare per mantenerla. Alzarsi, lavarsi, fare colazione, andare al lavoro, tornare, prepararle la cena. Stringere la cinghia per lei. Solo per lei, perché non le mancasse niente. La rivede piccolissima, i biberon, il latte Gallia di tipo 1 e poi quello di proseguimento, i primi dentini, i vaccini, i primi passi. Comprarle i vestiti e le scarpe sbagliando le misure. Ogni mattina Nina è lì e quasi non ci crede, la vede crescere e non si capacita di essere lui a crescerla.

Nina apre la posta di nascosto. Alto tradimento. Da quanto tempo lo fa? Se qualcuno viene a saperlo perderà il lavoro, verrà licenziato per colpa grave. Non è autorizzato a portarsi la posta a casa. Verrà giudicato da un tribunale, sicuramente condannato. Forse con la condizionale, forse in prigione, e Nina che fine farà? Chi se ne occuperà? Che dirà la gente? Lo denunceranno. Aprire la posta altrui è un reato grave. Nina finirà in affido, il terrore di Pierre fin da quando è nata. “Se muoio dove andrà? La madre non verrà certo a riprendersela”.

Dirà che è stato lui ad aprire la posta, che Nina non c’entra niente, è innocente, che lui solo è lo scriteriato.

Parcheggia davanti alla scuola. È mezzogiorno. Grappoli di giovani stanno cominciando a uscire. Nina mangia a mensa. Pierre entra in cortile travolgendo qualche scolaro, ha l’aria da pazzo, strizza gli occhi con un tic incontrollabile. Vede Adrien, poi Étienne, poi lei. I tre inseparabili stanno parlando all’interno di un altro gruppo, un cerchio di tre circondato da una quindicina di compagni.

Nina è in felpa. Non si è messa la giacca di lana. Pierre le raccomanda sempre di coprirsi bene per via dell’asma, ma la nipote fa di testa sua. Fine aprile è proprio il momento di non scoprirsi, lo dice anche un proverbio, invece lei è lì con la gola al vento. A che servono i proverbi se uno non li mette in pratica? Il preferito di Odile era: “Vale più un dono di una promessa”. Adrien deve aver detto a Nina che c’è suo nonno, perché lei solleva la testa, lo guarda e accenna un sorriso che significa: “Che ci fai qua? Mi sono scordata qualcosa a casa?”.

A vedere la rabbia che gli accende gli occhi e gli altera l’espressione, a vedere i suoi pugni stretti con le nocche bianche, Nina capisce immediatamente che si tratta delle lettere rubate e nel giro di due secondi cambia colore. Il nonno le dà uno schiaffo, poi un altro. Un rumore sordo che tuttavia risuona. Il silenzio si diffonde in cortile con la velocità di una folata di polvere. Gli altri ragazzi sono esterrefatti, ma non gridano, sono paralizzati, non capiscono cosa stia succedendo, un grande che aggredisce una compagna dentro la scuola...

È la prima volta che Pierre Beau picchia Nina, a parte un calcio nel sedere quando aveva sei anni perché aveva dipinto di blu le verdure dell’orto.

La prende per il colletto, la solleva da terra, la scuote e dice con un tono gelido e allo stesso tempo implorante:

«Ti rendi conto di cosa hai fatto? Te ne rendi conto o no?».

Potrebbe ucciderla sul posto, disintegrarla. A farlo tornare sulla terra è il silenzio tutto intorno a sé. Si riprende.

“Ma che sto facendo?”.

Rimette lentamente giù la nipote, come se avesse i gesti rallentati dal suo stesso stupore. Nina è un pupazzo con le guance rosse e i segni delle dita di chi l’ha sollevata. Ha le lacrime agli occhi, come riflessi febbricitanti. Pierre Beau si rende conto che tutti lo stanno guardando. Si avvicina un bidello di una ventina d’anni: «Che succede qui?».

«Scusa» mormora Nina al nonno.

Smarrito, Pierre Beau fa dietrofront e scappa come un ladro. Salito in macchina si aggrappa al volante e scoppia a piangere scosso da tremiti nervosi. Immagina Odile che lo osserva da dove sta, con Joe Dassin che le ronza intorno. Immagina che non lo perdonerà mai per ciò che ha fatto alla nipote.

«Ammetti però che se l’è cercata!».

Odile non risponde. Gli tiene il broncio. Di sicuro quello stronzo di Joe Dassin approfitterà della situazione.





4 Joe Dassin, Et si tu n’existais pas.





20


12 dicembre 2017



Ventisette anni dopo rivedo tutto di quella mattina d’aprile. Un momento sospeso, noi che guardiamo Pierre Beau impietriti, i due schiaffi, la violenza del nonno che si scaglia sulla nipote nel cortile della scuola, la scena incomprensibile tra sogno e realtà. Anche la rapidità. Dura meno di un minuto. La testolina nera di Nina che sembra staccarsi dal collo, la sua felpa nera con le farfalle grigie che sembrano fiori appassiti, lei che chiede scusa al nonno. Risento ancora quello «Scusa» detto in un soffio. Non si difende, non ha l’aria di avercela con lui. Tutti che si chiedono cos’abbia fatto, sia quelli che hanno visto sia quelli che non hanno visto niente. Più tardi, dopo l’accaduto, una volta tornati a casa, è tutta una ridda di supposizioni e fantasie.

«Il vecchio deve averla beccata a scopare e non gli è andata giù. È come la madre. Scopa con Beaulieu o con Bobin? O con tutti e due? È incinta. Incinta a nemmeno quattordici anni. Di sicuro. Ha un marmocchio in panza. Bella rogna».

Appena andato via Pierre Beau, la prima domanda passata di bocca in bocca per tutto il cortile era stata: «Chi è quel vecchio?». E subito dopo era arrivata la risposta: «Il nonno».

Facce imbarazzate, volti contratti, risate forzate. «Che hai nel pomeriggio?». «Solo un’ora. Quella di ginnastica è malata. E tu?». «Inglese. Due ore di matematica e compito...». Qualche ragazza aveva chiesto a Nina se stava bene. Si tenevano a qualche decina di centimetri da lei, come se ci fosse stato un perimetro di sicurezza da rispettare, una barriera che separava Nina dagli altri, come se Étienne Beaulieu e Adrien Bobin avessero l’esclusiva e la cosa fosse ben presente nelle coscienze di tutti, in ogni sguardo, parola o gesto: «Non si tocca».

Ricordo che Adrien aveva trascinato Nina in infermeria ed Étienne era rimasto come un allocco in cortile, poi era andato a mensa con la sorella. Quel giorno i due ceffoni del nonno avevano fatto saltare il terzetto.

Nina aveva dato la colpa alla madre. Aveva raccontato a Adrien di aver passato tutto il giorno prima a rovinarsi gli occhi sulle foto che aveva portato Étienne e che per quello si era scordata il resto. Il resto era giustappunto ciò che il nonno aveva trovato sotto il cuscino, le lettere rubate, la cosa che solo Adrien sapeva, il loro segreto.

La madre le avrebbe sempre portato sfortuna. Doveva lasciarla perdere, smettere di cercare foto e prove della sua esistenza, smettere di chiedersi come fosse e perché l’avesse mollata come un sacco di biancheria sporca dal nonno, l’unico che le aveva voluto bene e che lei aveva deluso.

Sto preparando la busta di Natale per il rifugio degli animali abbandonati. Ci infilo dentro le banconote e scrivo NINA BEAU, STRETTAMENTE RISERVATO a lettere maiuscole per evitare che riconosca la mia scrittura. Come se potesse immaginare che sono io.

Per associazione d’idee ripenso alla lettera anonima che l’ha tradita, quella da cui è partito tutto. Credo che Nina non abbia mai saputo cosa ne avesse fatto il nonno, se l’avesse consegnata o distrutta. L’unica cosa che so è che il destinatario di quella lettera infame, Jean-Luc Morand, è tuttora vivo e vegeto così come la sua prevista vedova. Partecipano a tutti i tornei di briscola.

Aspetto sempre la sera per andare al rifugio come una ladra e infilare il mio regalo nella cassetta delle lettere. Faccio come quelli che non hanno il coraggio di affrontare lo sguardo degli altri alla luce del giorno e preferiscono abbandonare il cane legandolo a un cancello durante la notte.

Dall’inizio del mese è la terza volta che vado al rifugio. Non era mai successo. Ho posato la busta sul sedile del passeggero.

D’inverno non esco mai dopo le nove di sera. Ho le mie piccole abitudini, ormai, perché sì, spesso le abitudini sono piccole. Ho il mio lavoro, le mie serie, i miei programmi, i social, le cene e un mucchio di romanzi accanto al letto.

I miei fari illuminano Babbi Natale di plastica aggrappati alle case, corone di agrifoglio sulle porte, ghirlande di lucine intermittenti intorno alle finestre, un Merry Christmas semistaccato da una vetrina, pronto a cadere.

È un Natale senza neve. Qui arriva più tardi, verso metà gennaio.

Costeggio il terreno vuoto sul quale fino a un mese fa la scuola media del Vieux-Colombier invecchiava e marciva da sola, abbandonata da tutti, anche dalle materie che ci piacevano, musica, disegno, lavori manuali.

Stasera è come se fosse colata a picco.

C’è un po’ di nebbia, un po’ di ghiaccio, devo rallentare. Imbocco la stradina che porta al rifugio. Due o tre case sparse. Luci rosse e verdi sulla facciata di una di esse, in lontananza.

Natale. Fra una decina di giorni Étienne tornerà dai suoi per le feste come tutti gli anni, come un figlio ubbidiente che torna a casa puntuale. È l’unico periodo dell’anno in cui lo vediamo di nuovo attraversare le strade di La Comelle per andare a comprare le sigarette, in cui vediamo la sua grossa macchina parcheggiata sulla piazza della chiesa nello stesso punto in cui si incontrava con Nina e Adrien per andare alle piscine.

Chissà se pensa a loro. Chissà se pensa alla faccenda della macchina ripescata! Si preoccuperà se viene fuori che le ossa ritrovate sono di Clotilde?

Le due volte in cui l’ho rivisto mi sono bloccata. Ho fermato la macchina in un angolo e ho aspettato che passasse come una corrente d’aria gelida, uno scroscio di pioggia o un colpo di sole.

Étienne Beaulieu mi paralizza, non riesco più a muovermi né a parlare.

L’anno scorso l’ho quasi sfiorato entrando in chiesa. Non mi aspettavo di incontrarlo, anche se so che gli unici giorni in cui ho una probabilità di imbattermi in lui sono tra il 23 e il 26 dicembre. Erano le sei e venti di sera. A La Comelle la messa di mezzanotte viene celebrata alle sei e mezzo. Imbacuccata in un lungo cappotto stavo camminando verso l’entrata, qualcuno scambiava due chiacchiere sul sagrato, e a un certo punto ho riconosciuto la sua figura, il suo modo di muoversi. Era ad appena un metro da me, solo, con addosso un grosso giubbotto di pelliccia e la testa nascosta in un cappuccio. Mi è venuta la pelle d’oca. “È lui”. Étienne non si è accorto di niente, io ho intravisto la sua bocca, la sigaretta, una mano, uno sbuffo di fumo. Alto, altissimo. Dimentico sempre quant’è alto. Mi sono voltata, l’ho visto di spalle avviarsi verso il centro del paese o ciò che ne resta.

Poi ho tremato a lungo, molto a lungo. Quella sera ho fatto alcune foto di Gesù Bambino per il giornale, ma sono venute sfocate. Rivedevo Étienne vicinissimo a me, passavo al setaccio ogni millesimo di secondo di quel momento.

Il parcheggio del rifugio è vuoto. Non si sente il minimo rumore. Forse i cani dormono. Scendo dalla macchina lasciando motore e fari accesi. La cassetta delle lettere è arrugginita. Il coperchio cigola quando lo sollevo per infilare la busta. Mi viene un brivido, ho quasi paura, come se stessi facendo qualcosa di illecito.

«Sei tu?».

Sussulto. Fermo la mano a mezz’aria.

«Sei tu?» ripete lei.

Come se fosse una cosa ovvia, come una coppia sposata da vent’anni che si ritrova la sera: «Sei tu? Com’è andata la giornata? Mettiti comodo, ti porto qualcosa da bere». «I bambini sono tornati? Tua madre ha chiamato? Che c’è in frigo?».

La sagoma di Nina si staglia come un fantasma dietro le sbarre del cancello. Poi la sua faccia entra nel cono di luce dei fari. È pallida. Ha i capelli cosparsi di pioggerella e scagliette di brina.

«Sì, sono io».





21


Tornato tremante dalla scuola, Pierre Beau richiude le buste rubate, le rimette tra le lettere da distribuire, lava le lenzuola, rifà i letti e non ne parla più, neanche con Nina. La sera, quando lei rincasa morta di vergogna, con la voglia di sparire sottoterra, le prepara due croque-monsieur e un’insalata verde di contorno e le dice di mangiarli finché sono caldi. Nina ha ancora il segno delle sue dita sulle guance. Non osa dire che non ha fame, manda giù lacrime e insalata senza aprire bocca, poi sale in camera, vede il letto rifatto, i vestiti puliti. Istintivamente cerca la lettera anonima sotto il cuscino: non c’è più niente. Apre il primo cassetto della scrivania, prende la busta con le tre foto della madre, apre la finestra, dà fuoco alla busta con un accendino dimenticato da Étienne e la tira sulla tettoia sottostante dicendo più volte: «È colpa tua, puttana».

Il giorno prima si è rovinata gli occhi per cercare di decifrare il viso e il corpo della madre sulle tre fotografie. A che pensava Marion? Era innamorata? Quali erano le sue amiche tra tutte quelle ragazze? La madre di Étienne? È possibile che l’amicizia si trasmetta di generazione in generazione? Si confidava? Conosceva già mio padre? Ho i suoi occhi? Il suo naso? Il suo sorriso? Com’era la sua voce? Dove sono finiti i vestiti che aveva quel giorno?

Guarda la busta che finisce di consumarsi dentro la grondaia.

Qualche giorno dopo trova sul tavolo della cucina una lettera indirizzata a lei. Stando al timbro è stata spedita il giorno prima da La Comelle. Riconosce la scrittura sulla busta, il suo modo di tracciare le lettere.

Sale in camera per aprirla.



Piccola mia,

questa non avrai bisogno di rubarmela dalla borsa, è una lettera per te. Leggere la posta degli altri è una cosa grave, ma ti chiedo scusa, non avrei mai dovuto picchiarti. Ho avuto paura, la paura di un vecchio che ha troppi pensieri. Ciò che hai fatto non giustifica che ti abbia preso a schiaffi davanti ai tuoi compagni. Non avrei dovuto alzare le mani su di te, così piccola e indifesa, luce dei miei occhi. Mi vergogno e sempre mi vergognerò del mio gesto inammissibile e fuori luogo. Spero che mi perdonerai. Ti voglio bene,

Nonno



La scrittura incerta e infantile di Pierre la commuove. Gli risponde con una cartolina che mette in una busta, una bella incisione dell’Uccello turchino, in ricordo del racconto che il nonno le leggeva ogni sera quand’era piccola.



Caro nonno,

ho ricevuto la tua lettera. Sono io che ti chiedo scusa.

Cercavo lettere d’amore, e sapere che forse nella tua borsa ce n’erano mi ha fatto un po’ perdere la testa, ma proverò a non farlo più.

Ancora scusa,

La tua piccola





22


15 luglio 1990



Nina festeggerà il compleanno al mare, a Saint-Raphaël. Ha fatto la valigia. Pierre le ha dato quella di Odile. «Puoi tenerla». È una valigia che lei ha sempre visto sopra l’armadio della camera del nonno, marrone, di similpelle e cartone, antiquata.

Ha telefonato a Adrien.

«Com’è la tua valigia?».

«Una specie di sacca hippy di mia madre... Con i fiori rosa, sembra un cimelio di Woodstock».

«La mia ha cent’anni e puzza di naftalina».

«Vuoi che facciamo a cambio?».

«Non posso, era di mia nonna... Se nonno se ne accorgesse ci rimarrebbe malissimo».

Pierre Beau le ha dato due banconote da cento franchi. È la prima volta che ha così tanti soldi nel suo piccolo borsellino. Il nonno le ha anche preparato una cassetta di verdure da portare per le vacanze. Nina si vergogna all’idea di presentarsi con pomodori e fagiolini, ma non ha osato dirlo. Capisce alla perfezione che il nonno fa quel che può, che anche lui avrebbe voluto portarla al mare.

Sono le tre del mattino, è a letto con gli occhi aperti, ascolta i battiti del proprio cuore. Fra un’ora il nonno busserà alla porta e lei sarà pronta. Il nonno la accompagnerà dai Beaulieu e lei salirà sul retro dell’Espace con Adrien, Étienne e Louise.

E alla fine del viaggio ci sarà il mare, come in Le grand bleu, film che hanno visto tre volte. «Una volta per ognuno di noi» ha scherzato Adrien.

Si sarà alzata venti volte per controllare il contenuto della valigia e richiuderla. Si sente in colpa all’idea di lasciare a casa Paola e i gatti, ma lo fa per andare a vedere il mare, è una cosa che aspetta da anni, è come avere appuntamento con il proprio sogno.

Non sa che fare per l’intera ora che manca. Di dormire non se ne parla.

Nella camera accanto nemmeno Pierre Beau dorme. Pensa alla valigia di Odile. Non si è mai deciso a buttarla. L’ultima volta che l’ha aperta tornava dall’ospedale. Non avevano neanche fatto in tempo a tirare fuori le cose della moglie, era spirata in pochi giorni.

Erano arrivati tardi.

Se si potesse tornare indietro...

Avevano comprato quella valigia nel 1956 al Gran Bazar di Autun. Odile voleva un asciugabiancheria da interno per i giorni di pioggia e quando aveva visto la valigia in saldo aveva detto a Pierre: «La compriamo? Ci andremo in vacanza».

Non erano mai andati in vacanza. Poi Odile era partita, ma da sola.

Le domeniche d’estate Pierre e Odile andavano a fare il bagno nei fiumi o nel lago della foresta e a ballare alle sagre comunali. Qualche volta arrivavano fino al lago di Settons per fare un giro in pedalò e un picnic sotto gli alberi, ma non si erano mai spinti oltre il massiccio del Morvan.

Una volta si erano messi a dormire nello stesso sacco a pelo stretti come sardine.

Stanotte Pierre Beau risente la risata di Odile, i suoi occhi che contavano le stelle.

È la prima volta che Nina va lontano da casa. Da quando Marion l’ha portata lì non se n’è mai andata. Pierre si prepara mentalmente al vuoto dei giorni che verranno. Giorni di ferie senza riposo, come sempre a luglio. Lavorerà nell’orto, porterà a spasso Paola, ridipingerà la staccionata, farà d’estate le pulizie di primavera. Si terrà occupato.

Ha un po’ di rimorsi per non aver mai portato la nipote al mare. In fondo non costa molto affittare un appartamento tramite il comitato aziendale. Non è tanto una questione di soldi, quanto il fatto di interrompere le abitudini, uscire da La Comelle, guidare a lungo verso l’ignoto, perdersi, interpretare carte stradali, vedere facce nuove, mettersi in costume da bagno.

Cerca di ricordare l’ultima volta che si è messo un costume da bagno. Saranno passati almeno trent’anni...

Finalmente arriva l’ora della partenza. Tutti si salutano davanti alla Renault Espace. Nina guarda Joséphine abbracciare Adrien. Il nonno le dà un goffo bacio sfiorandola appena con le labbra, ma quel che conta è l’amore. Nina ha un nodo alla gola, è la prima volta che si separa da lui. «Hai preso il Ventolin?» le dice il nonno all’orecchio.

Ognuno sale a bordo e si allaccia la cintura. Marc Beaulieu è al volante, Marie-Laure sul sedile accanto, pronta a guidare lei se il marito vuole riposarsi, ragazzi e cassetta di verdure dietro. Salutano con la mano Joséphine Simoni e Pierre Beau fianco a fianco sul marciapiede nella notte.

Nina pensa che nella vita c’è chi parte e c’è chi resta. E c’è anche chi abbandona.





23


12 dicembre 2017



Immaginavo che fossi tu a lasciare le buste con i soldi...» dice Nina.

Mi sento presa in castagna, quasi in colpa. Vado alla macchina, spengo i fari e il motore e torno da lei.

Nina apre il cancello con la chiave.

«Sapevi che ero tornata?».

«Sì» risponde.

Nina mi versa un po’ di caffè in una tazza con la scritta I love La Comelle.

Tre neon pallidi illuminano il suo ufficio.

Poster sulla sterilizzazione alle pareti.

L’immagine di un gatto con un occhio cavato: Qui tutti hanno l’opportunità di essere adottati.

Foto di cani e gatti attaccate con le puntine su una bacheca. Hanno tutti un nome: Diego, Rosa, Blanquette, Nougat... Mi chiedo se sia Nina a battezzarli.

Nella biblioteca delle medie c’era il dizionario dei nomi. Nina faceva un cerchio a matita intorno a quelli che avrebbe dato ai suoi futuri figli.

Sento che mi guarda. Non oso alzare gli occhi su di lei, le fisso le mani. Da adolescente si metteva lo smalto rosso sulle unghie che dopo un po’ si scrostava, una trascuratezza che mi faceva orrore.

Vorrei alzarmi e abbracciarla, ma dopo quello che le ho fatto l’ultima volta che l’ho vista non ne ho il coraggio.

Già è tanto che mi abbia fatto entrare e offerto la sua brodaglia.

Dopo un bel po’ domando:

«Che fai al rifugio a quest’ora? È tardi».

«Ti aspettavo» risponde lei. «Almeno credo».



*



15 luglio 1990



Saint-Raphaël.

«Stiamo arrivando...». L’hanno detto tutti, ognuno in maniera diversa. Marie-Laure felice, Marc con sollievo, Louise timidamente, Étienne per Nina.

Il cuore di Nina batte in maniera anomala, la felicità lo manda fuori tempo, i suoi occhi scrutano il paesaggio, cercano l’azzurro.

Nell’abitacolo c’è odore di patatine, pacchetti vuoti, ore di viaggio alle spalle, una breve fermata a Valence per fare benzina e prendere un caffè, stanchezza nelle gambe, muscoli indolenziti.

Aprono un po’ i finestrini. Una linea azzurra in lontananza. Il mare è il cielo che si è seduto per terra. A Adrien fa venire in mente una canzone di Alain Souchon.



Vedrai che un bel mattino stanco

Andrò a sedermi sul marciapiede di fianco...5



«Eccoti il mare, Nina» sussurra Étienne.

Adrien le mette una mano sulla spalla e stringe un po’, come per dire “Eccolo lì, ce l’abbiamo fatta”.

«Ragazzi, aspettateci sulla spiaggia mentre andiamo a prendere le chiavi della casa che abbiamo affittato» dice Marie-Laure.

Louise vuole rimanere in macchina con i genitori. Preferisce lasciare gli altri da soli. Quei tre insieme sono un muro, una barriera invalicabile.

Adrien, Étienne e Nina scendono dalla macchina. Luce accecante. È mezzogiorno, fa caldissimo. Asciugamani e giocattoli da bambini sulla sabbia. E davanti il mare, immenso, infinito, luccicante. “Il mare è acqua che vibra” pensa Nina, “acqua che inspira ed espira”. Il colore non le ricorda niente che abbia già visto. Nella realtà è molto più bello che sulle cartoline o in televisione. È impressionante, paradossale, affascinante e allo stesso tempo inquietante, esattamente come l’idea che si è fatta Nina della libertà. La capra del signor Seguin, la storia più crudelmente mostruosa che abbia letto e che tuttavia continua a rileggere spesso. L’anno scorso, quando il nonno ha dato via un po’ di roba alla raccolta per i poveri, si è ripresa dal sacco il suo Racconti per bambini buoni.

Il nonno. Vorrebbe che ci fosse anche lui, che vedesse quel che vede lei, che respirasse la stessa aria, il vento dall’odore di sole, zucchero e muschio.

Étienne si issa Nina sulla spalla e cammina velocemente sulla sabbia evitando gli asciugamani. Nina ride e lancia gridolini. Adrien li segue guardando allarmato intorno a sé ombrelloni e seni nudi. È la prima volta che vede donne prendere il sole a petto nudo. Le ha viste nei film e sulle riviste, ma mai nella vita vera. Mentre Nina scopre il mare, lui scopre i seni. E fa un sorrisino compiaciuto.

Étienne si toglie le scarpe da ginnastica e le toglie a Nina, che si dibatte gridando: «No, smettila!».

Entra in mare con Nina sempre sulla spalla, fa qualche metro e la getta in acqua tutta vestita. Pizzica, è fresca, salata. Anche Adrien entra in acqua senza togliersi niente. Nuotano tutti e tre vestiti ridendo e schizzandosi. Sono sovreccitati. Étienne urla: «Sono il re del mondo!». Si issa di nuovo Nina sulle spalle per farla tuffare, stavolta di testa.

Da un pezzo Étienne non era così. È come se avesse mollato la presa, come se non controllasse più niente: l’aspetto, lo stile, i vestiti, i capelli, la pelle, i bei voti.

Restano in quello stato a lungo, poi gradualmente si calmano. Fanno penetrare la lentezza nei pori della pelle, leccano l’acqua, la risputano. I loro vestiti sembrano boe di stoffa, ali di farfalle bagnate. Galleggiano sulla schiena, la pelle inghiotte i movimenti dei loro corpi. Si tengono per mano, formano una stella appena scoperta, un astro unico caduto nell’acqua.

Ogni tanto Nina canta Tes yeux noirs mescolando apposta le parole.



Vieni qui, vieni con me, non partire più senza di me...

Dài, vieni qui, resta qui, non partire più senza di me...

E appena tornati ci rivedremo tutti i giorni...

E brillano i tuoi occhi neri

Dove vai quando te ne vai verso nessun luogo...

E prendi i tuoi vestiti, te li metti addosso...6



Nuotare nel cielo.



*



Per educazione finisco il caffè disgustoso che ho nella tazza. “Pipì di gatto” penso guardando la foto di un cane da pastore: Banjo, sette anni.

«Ho visto il tuo nome sul Journal de Saône-et-Loire» dice Nina.

«Faccio qualche pezzo quando il corrispondente è in ferie, come adesso... Hai letto la storia del lago della foresta?».

«La macchina, sì... Secondo te è lei? È rimasta là sotto tutti questi anni?».

«Ancora non lo sanno... Hanno trovato uno scheletro...».

«Terribile...».

«L’unica cosa che collega Clotilde alla macchina rubata è la data».

«17 agosto 1994... il giorno del funerale» fa Nina in un soffio.

Segue un lungo silenzio. So che sta pensando a Étienne, come del resto anch’io, ma non pronuncia il suo nome.

«Vuoi un gatto, per caso?» mi chiede.

«Per caso?».

Nina si china e solleva una coperta. Sotto c’è un micino nero che dorme in una scatola da scarpe per uomo misura 43.

Ne approfitto per osservarle le mani, le dita sottili, gracili, con le unghie tagliate corte. Fingo di guardare l’animaletto, ma in realtà respiro lei, cerco il suo odore di vaniglia scomparso. Vorrei chiudere gli occhi, vorrei passare il resto dei miei giorni accanto a lei. Certe volte la nostalgia è una maledizione, un veleno.

«L’abbiamo trovato in uno stanzino per i bidoni della spazzatura. Non ti va di prenderlo tu? Ho difficoltà a piazzare i gatti neri. Sai, per via della superstizione...».

«D’accordo».

«Ti occuperai bene di lui?».

«Sì».

«Meglio che di me?».

«...».

«Étienne l’hai più visto?» mi domanda.

«No».

Si immerge di nuovo nei suoi pensieri. Si toglie un granello di polvere immaginario dal maglione e dopo un po’ chiede:

«E Adrien? Sta bene?».

«Suppongo di sì».

Mi guarda negli occhi. Non è cambiata. Sempre diretta, schietta e senza giri di parole.

«Mi manca» dice.

E, come rimpiangendo di averlo detto, mi mette in mano la scatola da scarpe. Il gattino apre un occhio e lo richiude. Gli annuso il pelo. Ha un odore di paglia.

«È svezzato. Ti do qualche sacchetto di cibo. I primi giorni tienilo al chiuso. Comunque è inverno e non ha niente da fare fuori. Ti do anche una cassetta e un sacco di lettiera. Non dimenticare mai di mettergli a disposizione una ciotola d’acqua fresca».

«Come sapevi che sarei venuta stasera?».

«A fine anno passi sempre tra il 15 e il 20 dicembre, no? Grazie per i soldi».

«Davvero sapevi che ero io?».

«Chi altro avrebbe potuto essere?».

Si mette un giaccone.

«Mi riporti a casa? Christophe è andato dal veterinario con la macchina del rifugio, sono stanca morta, vorrei tornare».

«Christophe è tuo marito?».

«No, è uno che lavora qui. Quello alto con la barba a cui dai i croccantini».

«Sai anche che sono io a portare i croccantini?».

«Sì».

«Okay, ti riporto a casa».

Saliamo in macchina. Appena accendo il motore si sente La vie est belle, degli Indochine. Spengo la radio.

«No, lasciala, per piacere» dice Nina. «Adoro questa canzone».

«Ti piacciono ancora?».

«Certo».



Andremmo a fare la vita, riuscire almeno in quello

Andremmo a fare la notte lontano quanto potrai...

La vita è bella e crudele insieme, a volte ci somiglia

Io sono nato per stare solo con te...



Nina canticchia fissando la strada come se fosse lei a guidare.

«Come lo chiamerai?».

«Chi?».

«Il gatto».

«È maschio o femmina?».

«Maschio, credo. È troppo piccolo per esserne sicuri».

«Nicola. Come Nicola Sirkis, il cantante».

Per la prima volta Nina sorride.





5 Alain Souchon, S’asseoir par terre.

6 Indochine, Tes yeux noirs.





24


22 settembre 1991



Hanno quindici anni. Sono in seconda liceo. Hanno scelto insieme il loro piano di studi.

La faccia della consigliera per l’orientamento quando li ha visti entrare tutti e tre nel suo ufficio!

Étienne è nella sezione A1, lettere e matematica, Adrien nella A2, lettere e lingue, Nina nella A3, lettere e arti plastiche. Hanno parecchie materie in comune, gli stessi professori e le stesse aule.

Nessuno dei tre fa niente senza gli altri due. Le decisioni vengono prese di comune accordo: quali pantaloni, quale vestito, quale musica, quale maglietta, che serata, che film, che libro, a casa di chi...

Nina ed Étienne bisticciano spesso. Nina sostiene che Étienne si comporti come se fosse suo fratello maggiore. Le dà ordini: «Non pettinarti così», «Parla più piano», «Vabbè, ma sei cretina», «Piantala di fare la spavalda»... Ha l’aria di contraddirla continuamente per stuzzicarla.

Adrien calma il gioco, non alza mai la voce. Si sente più vicino a Nina che a Étienne. Gli piacciono i momenti rari e privilegiati in cui si trova in camera di Nina con lei e nessun altro a sentirla parlare e raccontare quel che prova, quando la aiuta a riordinare e si mette in posa perché lei lo disegni per l’ennesima volta.

«Non ti muovere».

Quando gli dà il ritratto che gli ha fatto, Adrien non si riconosce mai.

Dei tre, Étienne è il più irriverente, Adrien il più suscettibile e Nina la più sensibile.

La distanza che Nina temeva quando sarebbero stati grandi non si è verificata. Non ha dovuto cercarsi una migliore amica, neanche quando Étienne si chiede ad alta voce come gli diventerà il pisello: «Sarà lungo, grosso o tutti e due?», «Per quanto tempo continua a crescere? Secondo te si ferma a vent’anni?», «Secondo te è ereditario? Cioè, ce l’avrò uguale a mio padre e mio fratello?».

Quelle domande non la mettono a disagio. Affrontano questioni che un fratello e una sorella non affronterebbero mai. È come se per Étienne lei fosse un territorio neutro, senza genere.

«Sono la tua Svizzera» gli dice spesso Nina.

Oltre che dall’amicizia incrollabile sono legati dalla musica e dai testi delle canzoni che passano intere ore a comporre, vincolati da un progetto di futuro che niente e nessuno potrà ostacolare: andare tutti e tre a Parigi appena finito il liceo. Prenderanno un appartamento, si divideranno l’affitto, faranno lavoretti qua e là e finiranno sul palcoscenico dell’Olympia.

In cuor suo Adrien sogna i riconoscimenti, vorrebbe che la sua musica e i suoi testi diventassero famosi per tappare la bocca al padre e non sentire più il suo odore di clorofilla. Étienne sogna i frutti della celebrità: i soldi e la vita facile. Nina vorrebbe cantare, disegnare e vivere un grande amore. Lo dice chiaramente.

«Per me, o un grande amore o niente».

Vuole sposarsi e avere tre figli, due femmine e un maschio. Ha già scelto i nomi: Nolwenn, Anna e Geoffroy. Li disegnerà e canterà per loro e per il marito.

«Prima bisogna che lo trovi, un marito» la provoca Étienne.

Nonostante i flirt qua e là, la pubertà, gli ormoni che li portano verso altri desideri e altri corpi, non si stancano di condividere le loro angosce, i loro chewing-gum e le loro opinioni.

«Io sono di sinistra» dichiara Nina. «Che ce ne sia un po’ per tutti».

«Anch’io» afferma Étienne per spirito di contraddizione col padre.

«Io pure» mormora Adrien, che venera François Mitterrand perché il suo romanzo preferito è Bella del Signore.



*



Come ogni anno, sulla piazza della chiesa arrivano le giostre. La Comelle si traveste per la durata di un weekend. Per le strade c’è odore di marshmallow e di bruciato.

Dall’inizio del pomeriggio Étienne tira al bersaglio con la carabina. Adrien e Nina sono appiccicati l’uno all’altra nel Brucomela a canticchiare i successi del momento diffusi a tutto volume dagli altoparlanti, Bouge de là, Auteuil Neuilly Passy, Black or White, À nos actes manqués.

Capelli al vento, Nina lancia occhiate verso i ragazzi più grandi. Quelli della sua età non le piacciono.

Ha completamente dimenticato quel Gilles Besnard di cui si era invaghita tre anni prima. Una sera lui l’aveva baciata davanti alla palestra della scuola e a lei aveva fatto schifo la sua lingua infilata in bocca con la saliva che sapeva di tabacco. Si erano separati con le labbra screpolate mormorando: «Ciao, a domani».

Nel panico, Nina aveva chiamato Adrien: «Che cavolo gli dico quando lo incontro? Dio, che ansia!». Adrien le aveva risposto che doveva solo salutarlo normalmente, dargli un bacino sulla guancia e pace.

Con Adrien tutto è semplice, calmo e limpido. A parte il giorno in cui ha spaccato gli occhiali a Py, Adrien è un fiume di cui non si percepiscono correnti né tempeste.

Di quando in quando Étienne si mette tra Adrien e Nina per farsi un giro in Brucomela con loro, poi torna a sparare. Quando vince dice a Nina di scegliere tra l’orsetto bianco e la penna coi lustrini. Punta ai premi grossi, hi-fi, televisore, mangianastri, anche se a casa ha già tutto. Le ragazze gli ronzano intorno. Si piantano per ore accanto a lui a guardarlo prendere la mira. Certe volte si degna di andarsene con una di loro, in genere la più carina, la più truccata, quella col seno e senza l’acne, ha troppa paura che gliel’attacchi. Fa un giro sull’autoscontro con la prescelta, la bacia e torna a sparare ai palloncini.

Il sabato hanno preso l’abitudine di dormire insieme, i ragazzi su lettini da campo in camera di Nina. Pierre Beau non ci vede niente di male, Étienne e Adrien sono ormai di famiglia, ma preferisce che stiano a casa, che non sia Nina ad andare da loro.

La brava Nina si è trasformata. Pierre stenta a riconoscere la nipote. Era meglio quando portava a casa gli animali di nascosto.

Ora fa molto rumore, sbatte le porte, mette lo stereo a un tale volume che i muri tremano, urla che lui non la capisce, scoppia a piangere alla minima contrarietà, alza gli occhi al cielo appena il nonno le fa un’osservazione, sta ore in bagno, dimentica di togliere dal lavandino le tracce dell’henné, si chiude a chiave in camera, si trucca come un camion rubato e grida all’ingiustizia appena un brufolo le fa capolino su una guancia.

Torna carina quando gli chiede il permesso di andare al compleanno di un’amica o di un amico.

«Dormiamo tutti lì. Ci sono pure i genitori... Dài, nonno, per piacere... Ho preso otto a s’nat...».

«Che materia è s’nat?» si azzarda a chiedere Pierre.

Nina alza gli occhi al cielo.

«Scienze naturali, no?» risponde come se il nonno fosse già in avanzato stato di senilità.

Pierre sa benissimo che non ha incluso scienze nel suo piano di studi, ma non obietta.

Non gli conviene risponderle di no, altrimenti la nipote diventa un tiranno. Allora cede, per avere la pace distribuisce sì come fossero bei voti. Nina comunque è una brava alunna, se la caverà nella vita.

Quando qualcuno della classe festeggia il compleanno tutti vengono armati di sacco a pelo e restano a dormire. I genitori sono presenti, ma non nella stessa stanza. E bussano prima di entrare. Le finestre rimangono aperte per lasciar uscire il fumo.

Niente più merendine e aranciata Oasis, cercano sensazioni forti, sono attratti da tutto ciò che è vietato, alcol, sigarette, erba, fumo, narghilè.

Data l’asma, sono cose che Nina non fa. È sempre la più lucida di tutti. Anche se è ubriaca, è lei a reggere i capelli alle ragazze quando vomitano, a tenere d’occhio i ragazzi che vorrebbero approfittare della situazione per allungare le mani, e non ci pensa due volte a prenderli a calci nel sedere. Tutti lo sanno e l’hanno ben digerito. «Se inviti Étienne, verranno pure Nina e Adrien. Se inviti Nina, arriverà con Étienne e Adrien». Adrien è quello che viene invitato meno, ma siccome sta sempre zitto viene tollerato. È troppo taciturno per dei quindicenni, a parte certe ragazze più mature che apprezzano la sua compagnia e i suoi silenzi. E poi legge, scrive testi di canzoni, suona il sintetizzatore e beve tè. Ad alcune ragazze piacciono i musicisti che leggono e bevono tè.





25


12 dicembre 2017



Nina abbassa l’aletta parasole, si dà un’occhiata nello specchietto e la rialza.

Sulle ginocchia ha la scatola da scarpe in cui il gatto Nicola sta continuando a dormire. Che ne faccio quando si sveglia? Riuscirò a dedicarmi un po’ a lui? Mi rendo conto che non ho mai avuto un gatto o un cane, neanche una lumaca.

«Mi trovi cambiata?» chiede Nina.

«No».

«Be’, un po’ sarò cambiata...».

«No, neanche un po’».

«Ho quarantun anni!».

«Non è mica l’età che fa cambiare la gente».

«No? E cos’è?».

«Non lo so, forse la vita che fanno le persone».

«In questo caso... direi che ho dato!».

«Sì, ma lui non ti ha preso tutto, e la dimostrazione è che non sei cambiata, giuro. Sei la stessa Nina Beau».

«Non sono affatto la stessa».

«Dove abiti?» le chiedo.

«Lo sai benissimo».

«Perché dovrei?».

«Credi che non ti veda quando passi sotto casa mia a vedere se ci sono?».

«...».

Non dice altro. Si rimette a fissare la strada. Fra tre minuti scenderà. Procedo a passo d’uomo. Mi piacerebbe fingere che mi si sia fermato il motore, ma siamo a cinquecento metri da casa sua. Avrei dovuto sbagliare strada.

«Vuoi che rimetta la musica?».

«No, grazie» risponde con aria triste.

Mi fermo davanti a casa sua.

«Grazie del passaggio» mormora scendendo.

«Ci rivediamo?» domando io.

Lei dà un’occhiata al micio.

«Arrivederci, Nicola, fai il bravo».

Sbatte la portiera e si avvia. Ha una silhouette da adolescente. Di spalle sembra che abbia quindici anni, una cosa che mi fa venire le lacrime agli occhi. Apre il cancello e sparisce nella notte.

Non mi ha risposto.



*



Nina entra e si chiude la porta alle spalle. Sente il motore della macchina che scappa e sparisce. Si toglie le scarpe, ha un sassolino sotto il tallone, è stanca, le fanno male i muscoli, ha sei gatti tra le gambe, tutti vecchi, storpi, orbi. Porta a casa quelli che hanno preso più batoste, quelli che hanno meno probabilità di essere adottati.

«Salve, palle di pelo!».

Tossisce, deve aver preso freddo, non le pare che sia l’asma. Se la porta dietro da talmente tanto tempo che ha imparato a riconoscere se sta per avere un attacco o cova un malanno più serio. Va in cucina e dà da mangiare ai gatti cantando.



La vita è bella e crudele insieme, a volte ci somiglia

Io sono nato per stare solo con te...

Il mio sangue e il tuo saranno una cosa sola

E saremo invincibili, riuscire almeno in questo...7



Si riscalda la minestra del giorno prima al microonde. Prende un paio di crackers e formaggio da spalmare. Passa l’aspirapolvere per togliere i peli, apre uno spiraglio di finestra per cinque minuti.

In camera alza un po’ il termostato. Fa freddo per colpa della gattaiola, dell’andirivieni continuo tra la casa e il giardino.

Si fa una doccia bollente e si stende sul letto, dove sono già saliti tre gatti. Accende il computer, guarda su Facebook il suo account personale e quello del rifugio. Su quello personale c’è un messaggio di Romain Grimaldi che le dà notizie di Bob, con una foto del cane addormentato sul divano accanto a un grosso gatto.



Buongiorno, signora Beau. Tutto bene. Avevo capito che Bob sarebbe stato il mio cane appena ho visto la foto sul vostro sito. Non ci lasciamo più. Anche il vecchio Radium l’ha adottato. Spero che stia bene, a presto,

Romain G.



Senza starci a pensare, Nina digita:



Che fa stasera?



Vede che anche lui è online, infatti le risponde subito.



Niente di particolare, sono le nove, ho cenato e anche Bob e Radium. Perché?



Le va se ci vediamo?



Ora?



Sì.



Per parlare di Bob?



No. Dove abita?



Rue Rosa-Muller. Al numero 7.



Arrivo.



Ok...



Si alza, va in bagno, si mette un po’ di crema sulle labbra screpolate, si infila i suoi jeans preferiti, che non mette da secoli, e l’unico maglione decente che ha, nero, quello delle grandi occasioni, ovverosia mai, se si escludono gli auguri del sindaco a inizio anno. Si passa la mano tra i capelli. Non pensa. Si impone di non pensare. Non ha la macchina, ma rue Rosa-Muller è accanto alla chiesa, dieci minuti a piedi.

Cammina in fretta, con metà del viso riscaldato dal suo alito che il colletto del cappotto trattiene. Deve scaldarsi e non pensare, percorrere quei marciapiedi che conosce a memoria, costeggiare staccionate, case, giardini, capannoni, garage e vetrine che potrebbe declamare come una poesia, dirigersi verso la chiesa come quando si vedeva con Étienne e Adrien per andare alle piscine. I suoi passi da adulta seguono le sue orme di bambina. Ha un po’ di brina sui capelli. Da quanto tempo non cammina verso qualcuno?





7 Indochine, La vie est belle.





26


Il liceo si trova a dieci chilometri da La Comelle. Per andarci partono alle sette e arrivano alle sette e trentacinque, cioè il tempo che ci mette l’autobus a raccogliere gli studenti che abitano in luoghi isolati, quelli che aspettano a bordo strada come condannati. Vengono raccattati nel silenzio stanco del mattino, si sentono solo le porte dell’autobus che si aprono e si richiudono, sono adolescenti in stato comatoso andati a dormire tardi perché hanno ascoltato Lovin’Fun alla radio, hanno sentito Il Doc e Difool rispondere alle domande – come individuare e rimorchiare qualcuno, e poi l’acne, la paura, la fobia, il punto G, la vergogna, il preservativo, il lubrificante, il sesso anale – con l’orecchio incollato all’apparecchio cercando di capire ogni volta se conoscono il tale o la tale che fa la domanda esistenziale in diretta o confida i propri amori e la propria sessualità, «La mia ragazza non si bagna, non c’è niente da fare».

Per una mezz’oretta, sotto i portici del cortile, i ragazzi chiacchierano, fumano, finiscono i compiti su un angolo di muro per evitare di beccarsi un impreparato, mettono sul calendario crocette che dividono i giorni di scuola da quelli di vacanza, si fanno domande sugli argomenti del prossimo compito in classe, parlano di AIDS, di fame nel mondo, di buchi da fare nei jeans, di grunge, del conflitto israelo-palestinese, della serie Beverly Hills. Le ragazze vogliono somigliare a Madonna o Mylène Farmer e leggono Verlaine, i ragazzi a Kurt Cobain o Bono e guardano Jim Courier e Youri Djorkaeff alla televisione.

Le lezioni cominciano alle otto.

Benché siano in terza, loro tre continuano a fare i compiti insieme. Étienne continua a non impegnarsi. Si gingilla, dà un’occhiata agli appunti di Nina e Adrien, copia spesso. Un professore di matematica va a casa sua ogni domenica pomeriggio per fargli colmare le lacune che ha accumulato. Lui non osa dire ai genitori: «Ma che, pure la domenica?».

Nei suoi confronti il padre manifesta sempre indifferenza o delusione, Étienne non capisce bene. Vede come Marc Beaulieu guarda e sorride al fratello maggiore, l’affetto con cui accarezza Louise. Con lui niente, indifferenza pura. Le poche volte che si degna di guardarlo si vede che fa uno sforzo.

Verso le sette e mezzo di sera, quando Pierre Beau va in cucina a preparare la cena, Adrien ed Étienne tornano a casa loro.

Adrien mangia qualcosa con la madre sul tavolo del salotto guardando il telegiornale. Lo tranquillizza il fatto di non dover cenare in silenzio faccia a faccia con Joséphine. Nonostante le bombe e le immagini terribili di guerre civili o altri conflitti, la cena sul vassoietto a scomparti gli ricorda che ogni sera può essere vista come una ricreazione, un picnic tra le mura domestiche.

Étienne torna sempre a casa strascicando i piedi. Il buio alle cinque del pomeriggio gli dà l’angoscia. Se potesse berrebbe alcolici tutte le sere per mettere a tacere il macigno che gli pesa sullo stomaco. Il whisky e Coca gli addolcisce il sangue, lo fa ridere di tutto, è come se volasse, come se ogni suo organo fosse gonfio d’elio.

A casa trova Louise. Non ha niente da dirle, la saluta appena, scende nel seminterrato a suonare il sintetizzatore. Poi cena con la sorella sul bancone della cucina, ha preparato tutto la signora Rancœur, pensa lei a loro prima di tornare a casa.

Dopo mangiato torna giù a suonare o a giocare con i videogiochi. Alle nove, quando rientrano i genitori, risale e scambia due parole con Marie-Laure, «È andata bene la scuola? Sei stato carino con Louise? Avete mangiato? Ti sei fatto la doccia?», poi sale in camera e guarda la televisione o sfoglia giornali porno presi da sotto una pila di lenzuola nell’armadio del fratello Paul-Émile, vecchie riviste sgualcite sulle quali le ragazze dimostrano sempre vent’anni, si masturba e dorme un sonno pesante.

Quella mattina di febbraio del 1993 non prendono il solito autobus. Parlano forte e ridono. Hanno lasciato la stanchezza a casa, così come libri e quaderni. Si accingono a festeggiare il martedì grasso. Tutti gli studenti e i professori della regione si ritrovano a Chalon-sur-Saône per sfilare nelle strade. Ognuno ha sulle ginocchia un sacchetto con un panino e una bottiglia d’acqua.

Ragazzi mascherati da ragazze, con parrucca e tacchi alti, si sollevano il vestito sghignazzando e mostrando le gambe pelose. Altri, vestiti da Power Rangers, Dart Fener o Uomo Ragno, guardano scorrere il paesaggio raccontandosi un programma visto il giorno prima in televisione. Étienne è vestito da giocatore di football americano e il casco gli impedisce di sbaciucchiarsi con una della terza C seduta sulla sua coscia sinistra. La ragazza gesticola, parla troppo forte, gli tocca le mani, si piega su di lui. Nina, mascherata da fata, muore dalla voglia di prenderla a bacchettate magiche sulla testa.

«Mi fa venire i nervi, quella. Ho una gran voglia di scompigliarle la messa in piega» dice stizzita a Adrien.

Quest’ultimo ha il muso lungo da quando è salito sull’autobus. Le risponde che è gelosa.

«Non dire cazzate, sono abituata a vedere Étienne con altre ragazze, ma quella mi fa venire i nervi. E tu si può sapere cos’hai? È da stamattina che hai una faccia da funerale».

«Niente» risponde Adrien. «Assolutamente niente».

«Non sembra. Ti dà fastidio il costume da cowboy?».

Adrien fa un’alzata di spalle, se ne frega. Gli ronzano in testa tre canzoni di Étienne Daho, Il ne dira pas, Mythomane e Cowboy.



Cowboy, riprendi cavallo e carabina

Completa il parcheggio, volta la pagina del tuo album...



Louise è nelle prime file con i più piccoli. Quelli di seconda stanno sempre davanti.

“C’è sempre qualcuno più piccolo di te” pensa Adrien. Quelli che sulla foto di gruppo vengono messi in primo piano.

Louise è mascherata da Colombina, si è disegnata sulla guancia tre nei. Ogni tanto si gira per dare un’occhiata a Étienne, Nina e Adrien. Incrocia più volte lo sguardo di Adrien, che non abbassa gli occhi, abbozza anzi un sorriso.

I loro ricordi furtivi di Saint-Raphaël si mescolano.

Adrien vorrebbe urlare, ma rimane calmo, si affonda le unghie nelle mani. Nina gli tiene il broncio, ha l’aria contrariata, le lacrime agli occhi. Adrien prende un bel respiro e le dà una gomitata, Nina si volta immusonita, lui le mostra la pistola finta che ha alla cintura, la sguaina e la punta verso la ragazza che è seduta su Étienne.

«Vuoi che la faccia fuori?».

Nina si mette a ridere.





27


12 dicembre 2017



Non oso tirare fuori Nicola dalla scatola, ho paura di romperlo. Fa le fusa nel sonno. Ho lasciato in mezzo alla stanza la lettiera e la cassetta ancora imballata in un sacco di carta Label Nature. Guardo il gatto come si guarda una delle proprie idiozie. L’elenco delle mie è cominciato parecchio tempo fa. Tornare dalla fiera col pesce rosso, marinare la scuola, copiare ai compiti in classe, rubare nei negozi, mettermi al volante dopo aver bevuto, far scoppiare petardi nella canicola su un terreno incolto, dimenticare l’acqua del bagno aperta, e poi la proposta di matrimonio, la risposta sbagliata, la persona sbagliata, saperlo e perseverare ugualmente, fare promesse sapendo di non poterle mantenere, perdere treni, prendere un prestito, annullare all’ultimo momento una cosa attesa da sempre, uscire a braccia nude nel freddo, abbassare la testa per non salutare qualcuno perché non è giornata e rimpiangerlo per sempre, firmare un atto di compravendita dal notaio, impegnarsi, disimpegnarsi, l’alcol cattivo, le serate disgustose, il famoso bicchiere di troppo, le mattinate tetre, salire in macchina con uno sconosciuto, comprare un golf colorato per variare un po’ dal nero e non metterselo mai, non riuscire a finire l’ultimo romanzo dello scrittore famoso («Ma stavolta sento che lo adorerò»), andare per saldi, raschiare il fondo del barile, rovistare, spettegolare, criticare, ridacchiare, i pantaloni di una taglia impossibile da mettere dopo essere dimagrita, tutte quelle cose riposte negli armadi delle nostre vite, ma che costituiscono le nostre vite.

E, a ventiquattro anni, vergognarmi di Nina, incontrarla a Parigi nella hall di un teatro e comportarmi da stronza. Si era avvicinata per abbracciarmi, io mi ero irrigidita, lei mi aveva salutato timida e felice: «Ciao, sono venuta, hai visto? Sono fiera di te».

«Ah, ciao».

Davvero. Le avevo risposto soltanto «Ah, ciao».

Un comportamento vergognoso. Io ero giovane, vestita bene, e c’era il mio nome sul manifesto dello spettacolo che era venuta a vedere. Mi prendevo per quello che non ero, per quello che nessuno è mai. Non bisogna mai prendersi per ciò che non si è.

Sentivo il suo accento da provinciale, sentivo solo quello. Eppure Nina non ha mai avuto accento. Volevo parlare con quelli che sapevano parlare, quelli che usavano belle parole, non con gli abitanti di La Comelle. Era come se puzzasse di un’infanzia che avevo rinnegato, se emanasse l’odore delle mie origini altrettanto provinciali.

Nina era impallidita, aveva sorriso. Era vestita con abiti che intuivo nuovi, doveva essersi fatta bella per l’occasione, voleva farmi una sorpresa.

Non se n’era andata, non mi aveva voltato le spalle, aveva preso posto in sala con in mano il suo biglietto, un biglietto che aveva comprato.

Non le avevo mandato un invito.

Era nelle file in fondo. Alla fine dello spettacolo l’avevo vista applaudire fino a spellarsi le mani.

Ero sparita nei camerini. L’avevo immaginata aspettarmi un po’ sul marciapiede, non vedere nessuno e tornare a casa da sola. Mi ero cercata delle attenuanti.

La vergogna e i rimpianti non si attenuano con gli anni.





28


12 dicembre 2017



Romain Grimaldi apre la porta e vede solo i suoi occhi neri, acqua di fonte.

Nina saluta e lancia il cappotto su una sedia. Si sbarazza dal freddo, lo posa lontano da sé, si soffia sulle mani. Dal divano Bob solleva la testa, la riconosce e va a farle le feste.

«Ciao, vecchio mio».

«Vuole bere qualcosa?» le chiede Romain.

Lei si volta, lo fissa, si avvicina. Lui le sorride un po’ a disagio.

«Il mio corpo è morto da anni» dice Nina. «Una pelle che non viene toccata muore. Un corpo che non viene guardato vive nell’inverno. Strati di freddo si sovrappongono, come nevi eterne. Non conosce più altre stagioni, non ha più desiderio né speranza di ritorno, è cristallizzato nel passato, bloccato da qualche parte, non so dove. Ha paura. Ho paura. Il mio corpo non ha più un presente. Vorrei fare l’amore. Vorrei sapere se il mio corpo si è scordato tutto o se ricorda ancora qualcosa. Lei mi piace. Io le piaccio?».

Romain risponde di sì.

Un sì che è anche una domanda, un sì diffidente che ha paura di lei, di quella franchezza che suona come una musica pericolosa.

«Sì, vorrei bere qualcosa di forte» dice lei in un soffio.

«Anch’io».

Romain va in cucina. Nina lo sente aprire sportelli, prendere i bicchieri. Le batte il cuore come la prima volta che ha visto il mare. Guarda il salotto. Lampade, libri, tavolino basso, televisione a volume azzerato. C’è un documentario sull’India, si vede il Gange, donne in sari. Si impone di non pensare, di fidarsi di se stessa una volta tanto.

L’uomo torna con due bicchieri pieni di un liquido scuro, bourbon. Li bevono d’un fiato senza staccarsi gli occhi di dosso. Porta anche lui jeans e maglione nero, sembrano due gemelli che la madre abbia vestito uguali.

Apre la bocca per dire qualcosa, e nello stesso movimento si baciano. Nessuno fa il primo passo, lo fanno insieme. Nonostante il tremito e qualche maldestro dondolio sanno trovarsi e toccarsi. Riscoprono la fluidità dei gesti, la lentezza, le mani sollecite, i tentativi. Lui si toglie golf e maglietta. A Nina piace l’odore della sua pelle, è un primo passo. Quando si ama l’odore dell’altro, quando lo si identifica con qualcosa di familiare e lo si riconosce come proveniente da una stessa matrice sensoriale, si possiede tutto il resto. Per giunta sa baciare.

Non si è sbagliata cercandolo. Ha delicatezza e sensualità.

Sente la sua lingua. Era convinta che non le sarebbe più successo di stare con un altro.

Ha difficoltà a realizzarlo, si sente quasi ipnotizzata, in uno stato di irrealtà. Gli passa le mani nei capelli folti, vorrebbe farlo entrare dentro di sé tutto intero. La sua barba della sera le punzecchia le guance, il mento, la bocca. Anche lei si spoglia. Lui sente il sapore della sua pelle, un cocktail dolce che sa di vacanze.

«Staremo più comodi in camera mia» dice Romain.

«Spenga la luce» risponde lei.

Lui le chiede se è sicura di volere il buio. Sì, ne è sicura.

Sorride. Sorridono.

Si fanno un altro bicchierino prima di salire in camera, il bicchiere della staffa prima di affrontare il viaggio. Lunga è la strada da percorrere. Scale, piedi nudi sulla moquette. Sono entrambi spettinati e ardenti, sudano l’uno contro l’altra, gemono. È il preludio. “Niente è più delizioso dei preliminari” pensa Nina. Un’adolescenza che non finisce più. Ancora meglio di una promessa, di una parola mantenuta. Si tengono, si afferrano, si incontrano, si precipitano, hanno tempo, hanno tutta la notte, la notte appartiene a loro. Ricchezza dell’istante. A mani piene.





29


Sono incinta».

Sono nudi in camera di Étienne. Lui si toglie il preservativo con due dita, Clotilde è stesa accanto a lui con le gambe piegate. Le guarda la bocca. Sembra un roditore. Ha sempre pensato che abbia una bocca troppo sottile, troppo piccola, troppo brutta. Per giunta si mette il rossetto ed è come se accentuasse il difetto. Denti bianchi ben allineati, ma un po’ in fuori. Occhi azzurri con ombretto viola. Sono il suo punto di forza, tutti le guardano gli occhi, ragazzi e ragazze. Naso piccolo, dritto, sottile. Pelle bianca come il latte. A Étienne piacciono i suoi seni, i capezzoli rosa pallido, la pancia piatta, il corpo slanciato da sportiva. Non è molto alta, non più di Nina. Paragona tutte le sue conquiste a Nina, mai alla sorella Louise. Con una sorella non si fanno paragoni. Nina è diversa da una sorella, è indefinibile. Un’amica d’infanzia. Così dice quando la presenta a qualcuno: «La mia amica d’infanzia». È un modo per evitare difficili spiegazioni del tipo “Non è la mia ragazza, passiamo la vita appiccicati, ma non stiamo insieme”. Di Adrien dice «Il mio migliore amico», ma non lo pensa. Anche Adrien è un’altra storia. Prima non facevano mai niente insieme se non c’era pure Nina. Da quando ha compiuto quattordici anni Adrien va da lui da solo per suonare il sintetizzatore e giocare ai videogiochi. La console Sega è collegata ventiquattr’ore su ventiquattro a un televisore accanto alle tastiere. Si mettono su un vecchio divano, selezionano Mortal Kombat o Sonic e giocano per ore. Quando arriva Nina, Étienne le cede il joystick a malincuore, ma lei si stufa presto, una cosa che i due ragazzi non sopportano.

Étienne dà un tiro alla canna e chiude gli occhi. Li riapre solo quando Clotilde mormora:

«Non so che cavolo ho combinato con la pillola».

Lui rimane zitto, si copre il pisello col lenzuolo, come se di colpo fosse diventato pudico o volesse mettere fine alla loro vicinanza, alla loro intimità.

Pensa al padre. Che dirà se viene a saperlo? Lo coprirà di insulti. Abbandonerà ogni remora. Fino a quel momento Marc è stato zitto perché Marie-Laure non sopporta che faccia paragoni tra Étienne e Paul-Émile, ma se scopre che il figlio ha messo incinta una ragazza si sentirà libero di rovesciargli in faccia parole che feriscono.

«Oh cazzo... Siamo nella merda» geme Étienne.

«Lo so» dice Clotilde.

«Ma sei sicura?».

«Sì».

«Sei stata da un dottore?».

«Ancora no».

«Dobbiamo sbrigarci».

«Lo so».

«Fra un mese abbiamo l’esame».

Fanno l’amore tutti i mercoledì pomeriggio a casa di Étienne. Si chiudono in camera, se la prendono comoda, si riscaldano, sperimentano. Sono due novellini di diciassette anni che esplorano, cercano e scoprono il piacere. Si divertono e nient’altro. All’amore vero Étienne penserà più tardi. Se immagina il futuro si vede vivere a Parigi con Nina e Adrien.

È la prima volta che sta così a lungo con una ragazza, ben sei mesi, ed è anche la prima volta che ci prende davvero gusto.

Ancora non ha realizzato bene quel che gli ha detto Clotilde. «Il rovescio della medaglia», commenterebbe il padre. La canna lo fa planare. In lui convive un dualismo: darsela a gambe ed essere fiero. Metterla incinta è un qualcosa che appartiene all’ordine della virilità, gli viene quasi da gonfiare il petto. Allo stesso tempo ha un’angoscia crescente: diventare padre a neanche diciott’anni è un incubo che significa restare a La Comelle, diventare come i genitori, uscire presto e tornare tardi, scordarsi dei suoi sogni. Un figlio prenderebbe il suo posto alle piscine, sullo skate, in discoteca, suonerebbe il sintetizzatore e giocherebbe ai videogiochi mentre lui sgobberebbe per crescerlo. Non può essere.

Nina non pensa ad altro che sposarsi, fare figli e avere una casa. Angoscia pura. Étienne non le crede quando si proietta in quella vita fittizia, pensa che crescendo le passerà e vivranno tutti e tre di libertà e d’acqua fresca, che faranno concerti un po’ dappertutto e forse anche tournée in giro per il mondo.

Si riveste. Ha appuntamento con gli altri due a casa di Nina per studiare. Stanno ore a leggere schede e interrogarsi a vicenda. Se non ci fossero stati loro Étienne non sarebbe mai passato in terza e meno che mai in quarta. Ancora non si capacita di essere all’ultimo anno, benché ne goda i benefici, visto che i genitori gli permettono di fare quel che vuole finché prende bei voti. Per potersi trasferire a Parigi l’anno prossimo dovrà proseguire con gli studi, una cosa qualsiasi. Mai i genitori lo lascerebbero andare per “fare musica”. A forza di pensarci e guardare alla televisione Commissario Navarro e Il commissario Moulin si è convinto che gli piacerebbe diventare poliziotto. Poliziotto e musicista, roba di classe. E poi ha un vantaggio sugli altri, la sua bravura nello sport.

Guarda Clotilde che si riveste. Incinta. Lo trova surreale come quando Nina ha avuto le mestruazioni a dieci anni, sono cose che non esistono nel suo mondo.

«Ti riporto a casa» dice.

Trovano Louise che legge sprofondata sul divano. Si scambiano un breve «Ciao, a stasera». Étienne si chiede come sia possibile leggere un romanzo per il solo piacere di leggerlo, senza nessuno che ti costringa a farlo. Adrien e Louise si prestano libri. Étienne ha capito che c’è qualcosa tra la sorella e l’amico, ma fa come se il loro rapporto non esistesse, anche se è chiaro come il sole. Non vuole sapere.

Dà il casco a Clotilde, accende la moto e attraversa La Comelle a tutta velocità con Clotilde dietro, attaccata a lui. È tentato di frenare di colpo in modo che cada, lo lasci, smetta di esistere. I pensieri lo tormentano. La deposita a casa quasi con sollievo. Prima di andarsene le dice di farsi visitare da un dottore appena può. Ancora non ci crede. Com’è possibile che i loro giochini sessuali siano sfociati in una gravidanza? Lei sostiene di prendere la pillola, lui si mette il preservativo. È vero che ogni tanto gli si sfila o si rompe, ma sarà successo un paio di volte, non di più.

«Vai da loro?» chiede Clotilde.

Nella domanda è sottinteso un rimprovero: “Molla un po’ quei due. State sempre insieme”.

«Sì, stiamo studiando».

Étienne scappa letteralmente a casa di Nina, apre la porta, sale al piano di sopra. Ormai da anni, quando vanno dall’uno o dall’altro non bussano più. Si sentono a casa propria. I grandi ci hanno fatto l’abitudine. Quand’erano piccoli, i genitori dicevano che sarebbe passata, che era una fase dell’infanzia, che crescendo si cambia, si trovano altri amici, soprattutto alle medie, ma, vedendo che sono arrivati alla fine del liceo ancora insieme, se ne sono fatti una ragione, lo trovano naturale. Sono come figli di una stessa famiglia che dormono in casa dell’uno o dell’altro, crescono insieme, mangiano insieme e trascorrono insieme i giorni festivi. C’è un affetto molto forte fra loro. Joséphine adora Étienne e Nina, li accarezza sui capelli, li abbraccia calorosamente, conosce i loro piatti preferiti e glieli prepara apposta. Pierre si è affezionato a Adrien ed Étienne come se fossero figli di un fratello o di una sorella che non ha mai conosciuto. Marie-Laure e Marc includono sempre gli altri due nelle loro cene, e se Nina e Adrien non si fanno vivi per qualche giorno e non danno notizie sentono un vuoto. Tutti si danno del tu da anni. Ogni famiglia ha visto i figli delle altre due cambiare pelle e sguardo, trasformarsi.

Étienne sale le scale a due gradini per volta ed entra in camera di Nina. Gli altri due sono già seduti per terra a gambe incrociate. Si stanno facendo domande in inglese. Étienne saluta e si sdraia sul letto. Non gli piace stare per terra.

«Che hai?» gli chiede Nina. «Sei tutto bianco. Sembri me dopo che ho visto L’esorcista».

Étienne non ha voglia di parlarne. Si vergogna un po’, perché lui e Nina non hanno l’abitudine di nascondersi le cose, si raccontano apertamente ciò che li riguarda. Adrien li ascolta, ma resta sulle sue, misterioso, interviene raramente nei loro dialoghi. Diversamente dagli altri due, parla soltanto di quanto odi il padre, dei libri che ha letto e dei testi delle canzoni, mai di sesso o d’amore. Quando sono soli Nina non fa che chiedergli: «E tu chi ami? Ti piacciono le ragazze o i ragazzi? È vero che sei innamorato di Louise? L’hai baciata? Avete scopato?». Domande a cui Adrien risponde regolarmente: «Io amo te». Allora Nina si arrabbia: «Che palle che non rispondi mai! Fai sempre lo gnorri. Io ti racconto tutto».

Il sabato sera vanno al Club 4, una discoteca a trenta chilometri da La Comelle. Ce li portano i genitori o il nonno a turno e li vanno a riprendere nel parcheggio alle quattro del mattino.

Si preparano insieme, scelgono con cura come vestirsi, cenano presto, bevono qualche bicchiere di nascosto, si profumano e si lavano i denti fianco a fianco. Certe volte Nina e Adrien si scambiano le magliette. Étienne, molto più alto, non può partecipare al baratto. Nina si trucca sotto gli occhi dei ragazzi. «Non esagerare, altrimenti diventi volgare» la ammonisce sempre Étienne.

Guardano le riviste, si pettinano come rock star, si passano il vasetto del gel. Étienne si pettina i capelli biondi di lato, ha l’ossessione di somigliare a Kurt Cobain, che è morto da pochissimo. Adrien si asciuga i capelli scuri e ricci a testa in giù, sogna di possedere il carisma di David Bowie. Nina si cura il carré corto per sembrare Debbie Harry quand’era giovane, cambia colore di capelli come se cambiasse camicia e sperimenta tutti i generi di acconciatura.

Ultimamente, quando si preparano a casa di Étienne, Louise li raggiunge nel bagno che odora di profumo, lacca, sigarette, vodka e shampoo. Vorrebbe tanto andare al Club 4 con loro, scalpita, supplica, ma i genitori sono irremovibili.

«Hai solo sedici anni».

«Quasi diciassette! E Adrien è maggiorenne, può sorvegliarmi lui!».

«Non insistere».



*



12 dicembre 2017



Il Club 4... Ricordo che quand’ero all’ultimo anno di liceo adoravo andarci. Ci trovavo i festaioli della mia classe e altri giovani della regione. Era una discoteca selettiva, non facevano entrare chiunque. Gente vestita male, ubriachi e ragazzini non erano ammessi.

Arrivavamo di sera tardi, verso le undici, bevevamo un primo bicchiere col biglietto d’ingresso che dava diritto a due consumazioni, poi qualcuno di noi aveva sempre una bottiglia nascosta a cui attingevamo sottobanco. La proprietaria lo sapeva, ma chiudeva un occhio. I bei giovani erano pur sempre un’attrattiva per il suo locale.

Il Club 4 era frequentato da una fauna cosmopolita, c’erano liceali, vecchi, gay, habitué, coppie sposate, travestiti. Per essere una discoteca di provincia era piuttosto alla moda. Alcuni avventori venivano perfino da Parigi. Ricordo che c’era un privé in cui non avevamo mai messo piede, ma sapevamo che la gente faceva sesso dietro la tenda rossa che ne mascherava l’entrata.

Col senno di poi mi sembra pazzesco che ci permettessero di penetrare in quel luogo al limite della depravazione, visto che molti di noi erano minorenni, e che addirittura ci accompagnassero lì i nostri genitori come se si trattasse di una discoteca normale. Probabilmente non sapevano che al Club 4 niente rientrava nella normalità.

Il nostro gioco preferito era inalare popper tutta la serata. Lo vendevano liberamente al bar, ci passavamo le fialette di mano in mano e ci guardavamo allo specchio. Le nostre percezioni erano alterate, dilatate, i parametri normali andavano a farsi benedire, ridevamo, avevamo la sensazione di trasgredire a un divieto.

Il dj era un vero artista a mixare, la musica era eccellente, più che altro techno. Ci metteva le ali, ci aumentava il battito cardiaco. Ballavamo stretti gli uni agli altri inebriati da sensazioni che scoprivamo insieme. Giocavamo a fare i grandi, liberi, senza complessi, ma eravamo ancora bambini che si baciavano sulla bocca e stavano appena cominciando a esplorare la sessualità.

All’una il dj smetteva di mandare musica elettronica e in pista entravano travestiti inguainati in abiti di paillettes che imitavano le dive americane cantando I Will Survive di Gloria Gaynor, I Feel Love di Donna Summer, One Way Ticket degli Eruption.

Dopo lo spettacolo c’era sempre il cosiddetto “ballo del tappeto”.

Nina non sceglieva mai Étienne nel girotondo dopo essere stata baciata al centro del cerchio. Troppo pericoloso, troppo complicato, flirtare insieme avrebbe significato mettere in pericolo la loro amicizia. E poi si conoscevano troppo bene. Solo gli estranei sembravano desiderabili e intriganti. Erano come quelle vecchie coppie che non si guardano più.

Adrien non partecipava mai, osservava Nina ed Étienne da lontano e sorrideva. Quante ragazze e ragazzi porgevano il foulard a Étienne? Era il più gettonato, continuamente al centro del cerchio. Lui se la godeva un mondo, baciava le ragazze e se era ubriaco depositava un bacio anche sulle labbra dei ragazzi. Quell’anno stava con Clotilde Marais, ragione di più per slinguazzare con altre ragazze durante il ballo del tappeto. Era l’unica circostanza in cui lei glielo permetteva, anche se gli teneva il muso quando il bacio durava troppo. Oppure si vendicava invitando anche lei un altro ragazzo, cosa che Étienne non sopportava: meglio morire che essere cornificato davanti a tutti.

Nina non l’aveva ancora mai fatto, come si diceva tra ragazzi, ma non pensava ad altro, era il suo chiodo fisso. Voleva farlo con un uomo di cui fosse innamorata, soprattutto la prima volta. Aveva perso la testa per un certo Alexandre con cui aveva scambiato al massimo un «Ciao, come va?» «Bene, e tu?» «Buona serata», parole che l’avevano lasciata tremante, beata ed esangue. Alexandre arrivava al Club 4 verso le due di notte. Appena lei lo scorgeva nella penombra, appena ne vedeva la sagoma e i vestiti, abbandonava la pista. Lui e Nina si giravano intorno, facevano in modo da non essere mai lontani l’uno dall’altra, ma lui aveva una ragazza che non gli staccava gli occhi di dosso. Perfino quando andava in bagno, lei si appostava davanti alla porta come un buttafuori sapendo che Nina si infilava nella toilette degli uomini per evitare la fila di quella delle donne. Si erano incrociati una sola volta. Alexandre aveva placcato Nina contro il muro e l’aveva baciata, un bacio sensuale che l’aveva tramortita in piedi. Quando aveva riaperto gli occhi se n’era già andato.

Nina sentiva gli sguardi di Alexandre, si sorridevano, si cercavano, certe volte si sfioravano la mano o la spalla, ma la sanguisuga aveva i sensi all’erta. Quei due stavano insieme da quando avevano quattordici anni, erano giovani vecchi, sposati nell’anima, formavano una coppia da troppo tempo. «Non la ama più, ma non ha il coraggio di lasciarla» aveva sentito dire Nina da un’amica comune.

Adorava raccontarsi la storia dell’amore impossibile, pensare che se Alexandre fosse stato libero si sarebbero amati.

Alexandre aveva ventun anni, studiava legge a Digione e conviveva con quella specie di Super Attak della compagna. In fondo era quello il sogno di Nina: appartamento, divano rosso, cucina attrezzata e principe azzurro in dotazione. Continuava a ripetere che dopo il liceo sarebbe andata con Étienne e Adrien a Parigi per vivere davvero, ma dentro di sé era continuamente in bilico: un giorno sognava l’amore con tanto di figli e istruzioni per l’uso, il giorno dopo una libertà senza intralci in cui avrebbe amato, viaggiato, cantato e plasmato la propria vita da artista.

Che fosse nell’uno o nell’altro sogno, di una cosa era certa: nessuno l’avrebbe mai separata da Étienne e Adrien.





30


12 dicembre 2017



Fai così con tutti gli uomini che vengono da te per adottare un cane?».

Nina sorride.

«Quanti anni hai?» chiede Romain.

«Età umana o canina?».

«Per quant’è che va moltiplicata l’età dei cani?».

«Dipende dalla taglia del cane. Diciamo che dovrei avere centodiciotto anni. E tu?».

«Uguale».

«Vado» dice Nina.

«Puoi rimanere».

«È un’eternità che non dormo con qualcuno».

«L’eternità è lunga».

«E tu?».

«Io cosa?».

«Quanto tempo è che non dormi con qualcuno?».

«Anch’io un’eternità».

«Non sei sposato?».

«Divorziato. E tu?».

«Pure».

«Abbiamo già due punti in comune...».

«Hai figli?».

«No. Tu?».

«Neppure. Chissà come si chiamano un uomo e una donna che non hanno avuto figli».

«Orfanici? O sennò perduti, contrari, solinghi, senzaparto, senzaprole, fortunelli, egoisti, steriloidi, senzamani, senzapancia, senzasbornia, senzarogne, senzaeredi, allegroni, vitalizi, eterni adolescenti, bambini per sempre, senzaorme, senzagioia, senzacorredini, senzaculla, senza vita dopo la vita, senza un cane al tuo funerale...».

Nina scoppia a ridere.

«Sei bellissima quando ridi» dice Romain.

«Sono ancora ubriaca. Quel bourbon mi ha stroncata».

«Ridi solo quando sei ubriaca?».

Nina si alza e si riveste.

«Un uomo può fare figli fino a ottant’anni, Chaplin per esempio ne ha avuto uno tardissimo. Non tutto è perduto, per te».

«Sono salvo, allora... E per te? Tutto è perduto?».

«A quanto pare».

«Ti riaccompagno?».

«No, vado a piedi».

«Ci rivediamo?».

«Sì, se vieni ad adottare un altro cane».

Romain sorride.

«Non ti piaccio più?».

Nina non risponde. Gli ha già voltato le spalle, sta scendendo le scale per recuperare jeans e maglione abbandonati in salotto. I resti dell’amore. La televisione è ancora accesa, il programma è cambiato, immagini in bianco e nero, Hitler, la folla, croci uncinate. Bob non si è mosso dal divano. Guarda Nina con occhioni tristi.

«Ciao, vecchio mio».

Si mette il giaccone. Non torna di sopra a salutare Romain, gli manderà un messaggino. Parole semplici. Grazie di avermi riportata in vita, o semplicemente Grazie. Oppure Arrivederci e grazie.

Chiude delicatamente la porta d’ingresso. Una volta per strada ripensa alla sua domanda: «Non ti piaccio più?». “No” pensa, “parli troppo bene, diffido di quelli che parlano troppo bene”.

Ha un brivido. È contenta di esserci andata. Il suo corpo non ha dimenticato l’amore.





31


15 dicembre 2017



Trovo Nicola nel ripostiglio, dentro una scatola di cartone. È un’ora che lo cerco. Mi veniva da piangere, avevo paura che fosse scappato quando ho aperto la porta stamattina. Lo prendo con delicatezza e lo stringo a me.

«Micio! Che ci fai lì?».

Lui fa partire il motorino delle fusa. Amo il suo calore e il suo odore. Sono solo pochi giorni che è approdato in casa mia nella scatola da scarpe e già l’idea di separarmene mi sembra inconcepibile. Non potrei mai metterlo in una famiglia più adeguata di me, anche se io non sono una famiglia. Quella pallina di pelo, quel cuore che batte, mangia, corre, si addormenta, mi cerca e miagola mi riconoscerebbe già in mezzo agli altri. Eccomi proprietaria e responsabile di una vita. Io, che non volevo niente, mi ritrovo con tutto.

Stava dormendo sui miei diplomi. Soffio via i peli prima di richiudere la scatola. Non li ho mai tirati fuori da quando vivo in questa casa. Per farne che? Appenderli al muro per stupire le rare persone che passano a trovarmi? Trofei ammassati l’uno sull’altro che non servono a niente, buoni giusto a farci dormire il micio.

Rivedo i nomi di loro tre sulla lista.

Nina Beau: Promossa con menzione speciale.

Étienne Beaulieu: Promosso.

Adrien Bobin: Promosso con menzione speciale e lode.

Trattenevano il fiato, volevano essere sicuri che ci fossero i loro nomi prima di festeggiare. Urlano di gioia tutti e tre insieme. Perfino Adrien, in genere talmente riservato che bisogna sempre chiedergli di ripetere perché parla troppo piano, caccia un urlo che neanche Tarzan. Nina singhiozza tra le braccia del nonno.

«Ce l’ho fatta, nonno, ce l’ho fatta».

Pierre Beau non riesce a trattenere le lacrime, guarda il cielo, ringrazia Odile.



Alla vita, all’amore

Alle nostre notti, ai nostri giorni

All’eterno ritorno della fortuna...8



Étienne, pieno di gratitudine, passa dalle braccia di Nina a quelle di Adrien ripetendo: «Grazie, amici, grazie».

È la prima volta che abbraccia Adrien. Poi incrocia lo sguardo del padre, uno sguardo che la dice lunga, e si getta tra le braccia della madre che gli mormora:

«Congratulazioni, figlio mio, bravo. Lo vedi che quando vuoi...».

Marc Beaulieu sta zitto, rimane in disparte. Étienne non ha avuto la menzione. In una nidiata di figli c’è sempre quello più scarso.

Joséphine piange calde lacrime stringendo Adrien. Il loro abbraccio dura a lungo. È riuscita a crescerlo da sola. Che dirà il padre quando saprà che il figlio ha avuto la menzione con lode? Che penserà, lui che li ha sempre guardati come due errori di gioventù?

Adrien, Nina ed Étienne si sottraggono alla cerchia dei parenti per unirsi agli altri liceali, festeggiare con loro. Allegra, Joséphine propone un aperitivo improvvisato a casa sua. Tutti accettano con gioia.

«Dobbiamo riprenderci da queste emozioni con i nostri tre figli e tutti quelli che vogliono venire, e se non c’entriamo butteremo giù qualche parete!».

Io sono come la mia preziosa amica Louise, osserviamo gli altri con discrezione, senza manifestarci. Louise ha passato l’esame di francese, all’orale ha preso diciassette su venti e allo scritto diciannove. È in 4ª C. Vuole diventare medico e sa che niente la fermerà. La determinazione è la cosa che più mi piace di lei.

Nella folla degli studenti Clotilde ritrova Étienne e gli si getta al collo. Anche lui la bacia e la abbraccia. Da quando ha abortito non osa lasciarla. L’ha accompagnata in ospedale, l’ha aspettata e l’ha riportata a casa. Il peso della colpa. Aspetta agosto, al ritorno da un mese di vacanze la mollerà. L’anno prossimo, quando lui andrà a Parigi, lei si iscriverà all’università di Digione e diventerà un ricordo lontano. In quel momento lei gli sussurra all’orecchio un «Ti amo» che lo gela e a cui risponde con un laconico «Anch’io».

Sono le sei del pomeriggio, siamo a casa di Joséphine che ha aperto tutte le finestre per far entrare il sole di luglio. Ha rovesciato grandi sacchetti di noccioline americane nelle insalatiere e posato sul tavolino basso Martini, porto, whisky e pastis. Ci sono una ventina di persone nel piccolo appartamento.

«Servitevi! Se il ghiaccio non basta prendetelo in frigo».

I fumatori vanno a turno sul balconcino. Due per volta, per paura che crolli.

I progetti per il futuro si mischiano agli alcolici. Si parla di altre città, Digione, Chalon-sur-Saône, Autun, Parigi, Lione. La maggior parte dei neodiplomati andrà all’università. Adrien, Nina ed Étienne hanno fatto una richiesta di alloggio ai CROUS9 di Parigi e della regione di Parigi. L’appartamento dei loro sogni è rimandato. Étienne ha poche probabilità di ottenere una stanza al CROUS, ma Marie-Laure gli ha promesso: «Te ne affitterò una vicino a dove stanno Nina e Adrien», che dal canto loro avranno accesso a borse di studio e arrotonderanno con dei lavoretti. I tre bambini di La Comelle tracciano le linee del proprio destino: Adrien frequenterà il corso speciale di lettere per la preparazione al concorso di ammissione all’École Normale Supérieure, Étienne tenterà il concorso per la scuola di polizia e Nina studierà belle arti. Dicono sì a tutto con il sogno comune latente, l’obiettivo non dichiarato: fare musica, suonare nei bar, per strada, nella metro, registrare un album.

Seduta accanto a Louise, quella sera mi godo la felicità, la bevo nel porto di Joséphine, che dal canto suo va e viene come un uccello che saltella qua e là e si accinge a prendere il volo. Non dimenticherò mai lo sguardo fiero e risoluto che Pierre Beau rivolge alla nipote né quello di Marie-Laure, che ignora l’espressione accigliata del marito e beve un Martini dopo l’altro, né il sorriso dei vari genitori e il sollievo che ci accomuna: è finita, abbiamo in tasca il diploma.

Fioccano i brindisi, l’augurio è sempre lo stesso: «Alla salute dei nostri figli!».

Realizzo anche che si può essere in paradiso in un modesto appartamento di quarantacinque metri quadrati a dir tanto, al quarto piano senza ascensore, privo di fascino tranne che per la vita che si svolge al suo interno. Vi si respira una gioia che non si compra sulla carta. Quella sera mi godo la nostra giovinezza, le nostre speranze, i nostri genitori che credono in noi, la fortuna di essere cresciuti insieme in una provincia che ci ha protetto.

E io che farò? Quali saranno le mie scelte? Come me le gestirò?

Dopo l’aperitivo da Joséphine i neodiplomati si danno appuntamento per le dieci di sera su una riva del lago della foresta. La parola d’ordine è: portare più bottiglie possibile.

Ci ritroviamo intorno a un immenso falò. Siamo più di cento. Si sono uniti a noi alcuni studenti di quarta tra cui Louise. Beviamo birra e whisky, cantiamo e balliamo. Étienne ha portato il mangianastri e due casse, altri hanno portato cassette dei Nirvana, Bruce Springsteen, NTM, Mano Negra, IAM. Cantiamo in coro la canzone di KOD:



Ognuno la sua strada, ognuno il suo cammino

Ognuno il suo sogno, ognuno il suo destino...10



Alle undici siamo quasi tutti nel lago in mutande, qualche ragazzo è nudo. Alcune ragazze che non hanno voluto spogliarsi davanti agli altri sono rimaste intorno al fuoco, tra loro Louise e Clotilde.

Quando l’ultimo gruppo si decide a tornare a casa è già mattina.





8 Joe Dassin, À toi.

9 Centro Regionale delle Opere Universitarie e Scolastiche, organizzazione regionale che fornisce borse di studio per studenti, gestisce residenze universitarie, attività culturali e locali convenzionati per studenti e assicura l’accoglienza di studenti stranieri.

10 KOD, Chacun sa route.





32


Venerdì 15 luglio 1994



Pierre Beau lascia Nina davanti all’ingresso dei Transports Damamme. Non ha voluto che facesse domanda alle poste per un lavoro estivo, anche se i figli dei dipendenti hanno la precedenza. Non vuole più vederla toccare le lettere, neanche da lontano. Non sa che Nina ancora fruga nella sua borsa, sottrae buste, ne apre alcune, si diverte alle parole degli altri. È più forte di lei, è come un vizio nascosto.

«Buona giornata e buon lavoro, piccolo».

Il nonno la chiama spesso “piccolo”. Da bambina una volta gli aveva chiesto: «Nonno, perché dici “piccolo”? Sono una femmina». «Il cuore è maschile» aveva risposto lui, «e tu sei il mio piccolo cuore».

Nina si presenta all’accoglienza.

«Buongiorno, sono Nina Beau, prendo servizio oggi».

È stata la madre di Étienne a trovarle quel lavoro. Marie-Laure le ha fatto un curriculum e l’ha portata personalmente dal responsabile delle risorse umane, che è un suo amico. La accompagnano nell’ufficio che occuperà per un mese e mezzo mentre la signorina Dalem è in ferie. Riceverà una formazione di una decina di giorni, niente di complicato: ricevere e mandare fax, dividere le fatture per ordine alfabetico e riporle nell’archivio del seminterrato, scrivere qualche lettera.

«Sai usare Word?».

«Sì».

«Non fai troppi errori d’ortografia?».

«No».

Nello stesso istante Étienne è seduto nella macchina di famiglia accanto a Louise, contentissimo di aver lasciato La Comelle. Non vuole più vedere Clotilde, neanche dipinta. Quando lei gli ha detto che forse sarebbe andata a trovarlo a Saint-Raphaël lui ha risposto subito che non ci sarebbe stato, che quell’anno andavano con la famiglia a fare il giro della Corsica in barca.

Bugia. Poco male. Non ne può più di lei. È pazzesco come si possa amare qualcuno, amarne l’odore, il corpo, la saliva, la voce e all’improvviso detestare quelle stesse cose. È come il lato B di un disco di cui si è ascoltato sempre e soltanto il lato A, una musica che non si riesce più a identificare. Non sopporta più la sua presenza. Quella ragazza è una sanguisuga, una palla al piede, un fardello troppo pesante. «Mi ami? Me lo giuri? Staremo insieme per sempre?».

“No, io no” pensa lui.

Étienne osserva la sorella. Sembra persa nei suoi pensieri. Ha provato a leggere un libro, ma in macchina le fa venire la nausea.

«Sei innamorata di Adrien?» le domanda sottovoce perché i genitori non sentano.

Lei lo guarda stupefatta.

«È la prima volta che mi fai una domanda che mi riguarda. In genere mi rivolgi la parola solo per chiedermi qualcosa in prestito o pregarmi di mentire per coprirti».

L’osservazione di Louise lo ferisce.

«Sei insopportabile».

E si gira dall’altra parte fingendo di guardare il paesaggio.

«Sì, sono innamorata di lui. Si vede, no?».

Étienne la guarda sospettoso.

«Ero sicuro... Avete scopato?» le chiede, più aggressivo di quanto avrebbe voluto.

Louise fa spallucce e diventa rossa. Si chiude in se stessa. Étienne sa che non aprirà più bocca fino a Saint-Raphaël.

Adrien si guarda nello specchio del bagno pensando che alla fin fine avrà un aspetto meno brutto del previsto. Somiglia sempre di più alla madre. Si è fatto più aggraziato, più sopportabile, ha zigomi alti, naso sottile, labbra più carnose di quanto sperasse e denti bianchi ben dritti. Da quando ha preso il diploma con menzione speciale e lode gli è cambiato lo sguardo, è stata come una vittoria che gli ha acceso gli occhi color nocciola. È sempre magro, al limite dello scheletrico, ma pare che anche quello cambi crescendo. Crescendo, tutto cambierà comunque. Probabilmente non diventerà più alto di un metro e settantacinque. Odia la sua pelle lattiginosa, è come un vestito di cui vorrebbe disfarsi, venderebbe l’anima al diavolo per avere una pelle come quella di Étienne, la stessa grana ramata. Si scruta il volto pallido, le ombre intorno agli occhi. Pensa che con l’estate si abbronzerà un po’. Avrà un aspetto migliore quando arriverà a Parigi.

Come Nina, anche lui comincia oggi un lavoro estivo. Pagato il minimo salariale per mettere benzina nelle macchine e prendere in consegna le bombole del gas davanti a un supermercato. Mancano due mesi a Parigi, nel frattempo è disposto a fare di tutto per raggranellare qualche soldo.



*



Domenica 31 luglio 1994



Nina e Adrien lavorano da quindici giorni.

Manca solo un mese alla partenza per Parigi...

Stesi l’una accanto all’altro sullo stesso telo da spiaggia formato gigante si spalmano di olio solare per accelerare l’abbronzatura. Adrien aveva proposto di andare al lago della foresta, ma Nina ha una predilezione per le piscine comunali. È l’azzurro della sua infanzia, l’azzurro e l’odore di cloro che le piace risentire ogni estate sulla pelle.

«Puzza di varechina» ha commentato Adrien. «Certo che sei strana».

«Strana io?» ha replicato lei. «Senti chi parla».

Le piacciono gli strilli dei bambini, i loro corpi che fanno esplodere l’acqua quando si tuffano dai trampolini. Nina ha ancora in bocca il sapore di un cremino al cioccolato. Adrien si è addormentato. Lo ascolta respirare. Ogni sera chiamano Étienne da una cabina telefonica per raccontarsi la giornata, sentirsi, parlare del più e del meno, dirgli dei rispettivi lavori. Nina gli chiede com’è il mare. «Bello» risponde sempre lui. Si è raccomandato di non dire a nessuno di quelle telefonate, che per tutti era irraggiungibile, soprattutto per Clotilde. «Promesso. Comunque non la vediamo mai, pare che lavori alla Pizzeria du Port».

Adrien lavora al distributore di benzina e diesel. «Bisogna stare attenti a non sbagliarsi». Incassa, pulisce il parabrezza, ascolta la radio nel gabbiotto in attesa del cliente successivo. «Tutto bene, le giornate passano in fretta».

Per Nina è la stessa cosa. Il lavoro le piace, fa la segretaria, le sembra di recitare in un telefilm americano. E poi ci sono novità: Emmanuel Damamme le ha cambiato la vita. Ventotto anni, alto, bello, tenebroso, il figlio del proprietario non fa che guardarla. Quando Nina alza la testa vede i suoi occhi puntati su di lei. Non osano parlarsi, giusto buongiorno e buonasera. Emmanuel non ha motivo di andare nel suo ufficio, non ha il minimo pretesto per chiederle qualcosa, ha un assistente personale. Nina deve riuscire ad attirarlo da qualche parte, ma dove? L’ideale sarebbe un sabato al Club 4. Vuole parlarci prima che finisca il contratto, prima di partire per Parigi.

Guarda il vento tra le foglie di un albero sul prato accanto alla piscina piccola riflettendo su come attirarlo in discoteca. Dopo un paio di bicchieri sarebbe più facile scambiarci due chiacchiere, certo meglio che in ufficio. Non sa dove incontrarlo a La Comelle. Emmanuel ha la macchina e a quanto pare vive con i genitori in una bella proprietà con vari edifici, campo da tennis e piscina. Non ha speranza di trovarlo nelle bagnarole comunali. Sa che ha studiato a Lione prima di tornare nella regione per dedicarsi all’azienda di famiglia.

La prima volta che l’ha visto per poco non è svenuta. È diventata rossa. Lui le ha detto un «Buongiorno» che non ha mai dimenticato. Ha adorato la sua voce dal timbro basso e sensuale. Ha risposto al suo saluto farfugliando come un’oca, anche se non è sicura che le oche farfuglino. Scoppia a ridere. Adrien si sveglia, apre gli occhi.

«Ridi da sola, adesso?».

«Sì, stavo pensando a Emmanuel».

«Ancora?».

«Sì. Lo sai che quando sono innamorata non penso ad altro».

«E Alexandre?».

«Chissenefrega di quello».

«Credevo che fosse l’uomo della tua vita...».

«Come faccio a far venire Emmanuel al Club 4 sabato prossimo?» lo interrompe Nina.

«Lasciagli un invito sul suo tavolo».

«Impossibile».

«Sul parabrezza?».

«Impensabile».

«Chi è il suo cantante preferito?».

«Non lo so... Perché?».

«Ti informi e gli fai credere che canta al Club 4 sabato prossimo».

«Non dire cazzate. Come vuoi che ci caschi?».

«Concerto privato. Non sarebbe la prima volta. È già capitato che abbiano fatto venire artisti famosi».

«Pensa se il suo cantante preferito è morto... Sarei fregata».

Si mettono a ridere.

«Dove parcheggia questo Emmanuel?».

«Eh?».

«Dove parcheggia quando viene al lavoro?».

«Be’, nel parcheggio della Damamme».

«Vai a vedere se ci sono cassette abbandonate sul cruscotto, così saprai cosa ascolta».

«Ti immagini che vergogna se mi vedono ronzare intorno alla sua macchina?».

«Lo faccio io. Nessuno sa chi sono».

«Tu?».

«Sì, io. A che ora arriva la mattina?».



*



Sabato 6 agosto 1994



Emmanuel Damamme fa il suo ingresso al Club 4. Appena Nina lo vede gli va incontro con aria falsamente dispiaciuta.

«Il concerto è annullato. Étienne Daho ha la bronchite, non può venire».

Nota il suo sguardo divertito, senza ombra di delusione, e capisce che non ha mai creduto alla storiella che gli ha raccontato.

«Sabato sera Étienne Daho canta al Club 4, concerto privato, è molto amico dei proprietari, fanno una sorpresa ai clienti. A lei piace Étienne Daho?».

Emmanuel aveva sorriso e risposto:

«Immagino che sia già tutto esaurito».

«No, non lo sa nessuno, è una serata come tutte le altre... Ci sono ancora molti posti liberi».

«Se non lo sa nessuno, com’è che lei lo sa?».

«Ho i miei informatori».

Ed eccoli uno di fronte all’altra. Emmanuel è più rilassato che in ufficio, più libero. Gli brillano gli occhi. “Non è mai stato così bello e sexy” pensa Nina.

«Beve qualcosa?» propone lui.

«Sì, grazie».

Si sorridono e vanno verso il bar. Devono urlare per sentirsi. Nina pensa che tutto sta andando meglio dei suoi sogni più rosei.

Adrien li osserva dalla pista. Non ha mai visto Nina in quel modo, interamente dedita a qualcuno. Niente e nessuno sembra poter farle perdere la concentrazione. Adrien vede per la prima volta Emmanuel. Ha di particolare che non somiglia agli altri, né alle persone che si trovano in discoteca né agli abitanti di La Comelle. Ha la classe di un dandy inglese, sembra uscito dritto dalla serie Agente speciale. Adrien fiuta immediatamente il pericolo. “Quello potrebbe farti male, Nina” gli dice una vocina interiore. Gli dispiace che non ci sia Étienne. Se ci fosse stato lui sarebbe stata tutta un’altra faccenda, Étienne sarebbe andato da Nina, l’avrebbe presa per mano e le avrebbe detto «Andiamo a ballare» o «Vieni, torniamo tutti e tre a casa e ci spariamo un film» oppure direttamente «Vieni via, questo tizio ha dieci anni più di te, è troppo vecchio per sverginarti».

In due sono più forti, riescono a far ragionare Nina, a calmare i suoi ardori. Dei due è sempre Étienne quello che la fa tornare coi piedi per terra.

In quel momento sembra che Nina stia levitando.

«Viene spesso qui?» le chiede Emmanuel.

«Tutti i sabati» risponde Nina.

«Anch’io ci venivo prima di andare a Lione... Mi sembra un luogo un po’ depravato per una ragazza».

Nina si mette a ridere. Emmanuel la osserva: ha un qualcosa di Audrey Hepburn che non gli dispiace affatto. Indossa un abitino nero di cotone che le fascia il corpo, ha la frangetta e i capelli che le incorniciano il viso, bocca sensuale, occhi neri e profondi. “Uno splendido ibrido” pensa Emmanuel. Nina l’ha colpito subito. C’è in lei qualcosa di delicato. Gli hanno detto che è la nipote di un postino e anche un’amica dei Beaulieu, che lui conosce vagamente.

«Quali sono le sue origini?».

«Padre ignoto e madre deprimente» scherza lei.

«Interessante».

«A settembre vado a vivere a Parigi» aggiunge.

«A Parigi?».

«Con i miei due migliori amici. Sono come fratelli, abbiamo fatto un gruppo, registreremo un album».

«Che tipo di musica fate?».

«Elettronica. Abbiamo due sintetizzatori, io sono la voce».

«Lei canta?».

«Sì... Mi fa strano che mi dia del lei, mi pare di essere sua nonna».

«D’accordo, diamoci del tu. Allora, canti?».

«Sì».

«Mi canti qualcosa ora?».



E tu dimmi che m’ami

Anche se non è vero

Perché lo so che è una bugia

La vita è così triste

Dimmi che m’ami

I giorni sono tutti uguali

Ho bisogno di romanticismo...11



«Magnifico. Mi sono perso Daho, ma ho avuto Lio».

«Io non ho mai fatto l’amore, e tu?».

«Cos’è, il titolo di una canzone?» fa lui, ironico.

Nina sorride, l’alcol la fa sentire sicura di sé. Si avvicinano l’una all’altro. Lei sente la bocca dell’uomo contro l’orecchio, la sua voce, il suo profumo. Si sfiorano, carichi di elettricità. Lo sposerebbe su due piedi, senza pensarci un attimo. Sarebbe pronta a rinnegare il padre e la madre. Fortuna che non li conosce.

Sono al bar, vicinissimi. Li urtano, loro neanche se ne accorgono. Emmanuel comincia a far scorrere l’indice sul dorso della mano di Nina.

«Sì, mi è capitato».

«Cosa?».

«Di fare l’amore».

Nina beve un sorso per farsi coraggio.

«Ti va di insegnarmi? Mi piacerebbe farlo prima di andare a Parigi».

«Vedremo di risolvere il problema».





11 Lio, Amoureux solitaires.





33


22 dicembre 2017



Per la prima volta in vita sua Nina è andata nella piccola boutique del centro a comprarsi tre camicie, un golf bianco, due paia di pantaloni e un vestito.

“Un vestito e un golf bianco... Che cavolo ci faccio?”.

Da dieci giorni trascorre tutte le serate con Romain Grimaldi. Finita la giornata di lavoro passa a casa per mangiare al volo qualcosa, farsi la doccia e cambiarsi, poi cammina fino a rue Rosa-Muller. Dopo aver fatto l’amore se ne va con la scusa che a casa la aspettano i gatti.

Ha appena dilapidato trecento euro in cose che non si metterà mai. Dio, quanto sono stupide le donne! “Lasciati in pace, take it easy” le sussurra una vocina.

In quel momento è nell’infermeria, sta guardando tre micini che dormono sotto la lampada a infrarossi. Non si sa dove sia la madre e non sono stati svezzati. Alcuni ragazzi delle medie si danno il cambio per nutrirli. Agli adolescenti piace dedicare un po’ di tempo al rifugio per occuparsi dei cuccioli.

È l’anniversario della morte di Éric, il figlio di Simona. Ci vorrebbe una parola diversa per una circostanza del genere, “anniversario” le sembra un termine poco appropriato. Potrebbe chiedere a Romain, visto che è stato così bravo a trovare definizioni per quelli che non hanno figli.

Nina osserva Simona dalla finestra dell’infermeria, la vede attaccare un lungo guinzaglio all’imbracatura dei cani e farli uscire uno dopo l’altro. Ha la schiena ben dritta, un portamento da ballerina classica. Con la giacca di pile e il foulard di Hermès sulla testa sembra una gran dama che si sia smarrita tra le baracche di cemento, una regina d’Inghilterra nelle favelas. Quella mattina, mentre cercava i guanti nella borsa, ha detto a Nina: «Oggi sono tre anni». Poi ha aggiunto: «Verrò a lavorare il 25, puoi prenderti una giornata di riposo una volta tanto».

Sono solo le otto e mezzo di mattina e Simona ha già fatto uscire Rosy, una specie di pastore dei Pirenei, e Pallalpiede, un bel griffone nero che Nina ha ribattezzato così perché per due volte è tornato da solo al rifugio dopo essere stato adottato. A distanza di un anno, dopo essere stato preso da una nuova famiglia, è scappato, ha ritrovato la strada e si è seduto tranquillo davanti al cancello in attesa di tornare nel suo box. Nina l’ha messo nel canile più grande vicino all’entrata, accanto al suo ufficio. Ogni mattina arrivando gli apre la porta perché possa andare in giro liberamente. Non viene più proposto per l’adozione, finirà i suoi giorni lì. È stata anche tentata di portarselo a casa, ma in fondo la sua casa è quella, quanto meno è il luogo dove passa la maggior parte del suo tempo.

La mattinata è fredda, c’è una luce invernale, un cielo color acciaio. Nina entra nel gattile, dove è tutto uno stiracchiarsi, sbadigliare e pazientare. Le bestiole aspettano braccia che le accolgano, un appartamento, una casa, un balcone, un giardino, una vista, abitudini diverse da lì, un vecchio scapolo o una famiglia numerosa, ricca o povera non importa, quel che conta è l’attenzione e l’affetto. Durante gli open days la gente guarda i gatti, li accarezza, ne preferisce alcuni ad altri. Nell’attesa, loro dormicchiano nelle ceste imbottite regalate dai donatori.

Nina si infila i guanti di gomma, cambia le lettiere, pulisce i pavimenti col detersivo, si rivolge ai felini che la guardano con aria stanca e gli occhi socchiusi. I più giovani giocano, si rincorrono, si arrampicano, si fanno le unghie sugli alberelli tiragraffi. Se c’è troppa confusione i vecchi soffiano.

«Ieri sera ho fatto l’amore».

I loro occhi gialli, azzurri o verdi la fissano con interesse. Sembrano bambini che ascoltano una favola.

«Non fate quella faccia. Sono pur sempre una donna, mica soltanto la vostra cameriera... Ricordate il tizio che ha adottato Bob? Be’, è lui. D’accordo, non sono andata a cercare lontano, immagino che mi troviate patetica... faccio quel che posso con quello che c’è a disposizione... Non devo certo insegnarlo a voi».

Simona la raggiunge nel gattile.

«Parli da sola?».

«No, parlo di sesso con i gatti».

«Anch’io ne avrei da raccontare... Vestigia del passato».

Simona li accarezza, li prende in braccio. In quel periodo ce ne sono più di cinquanta, presto Nina non sarà più in grado di accoglierli, dovranno essere dirottati verso altri rifugi. Prima il gattile traboccava di gattini a primavera, ormai è così tutto l’anno, un disastro. Molti, regalati o venduti a chissà chi, vengono ritrovati in mezzo alla spazzatura o per strada, con gli occhi appiccicati, morti di fame e pieni di parassiti.

Nina vorrebbe lanciare una campagna di sterilizzazione con l’aiuto del sindaco.

“Certo che la vita funziona proprio male” pensa. “Loro sfornano cuccioli uno dopo l’altro, io non ci riesco, Simona ne ha fatto uno e le è morto...”.

«Tutto bene?» chiede a Simona.

«Tutto bene. Vorrei che fosse già domani. Da quando Éric se n’è andato vorrei sempre che fosse già domani... Il presente mi pesa... Non so che farne».

«Siamo in tanti, oggi. Puoi tornare a casa se ti senti stanca».

«Per carità! Anzi, meglio che torno al lavoro...».

Nina entra nel canile. È tutta una questione di occhi. Nina sa quale animale è adatto a quale persona. Quando qualcuno si presenta al rifugio e chiede di vedere le “micine bianche” non è raro che se ne vada con un gattone fulvo. Ognuno ha il suo carattere, il suo stile di vita, le sue peculiarità.

Se una persona si innamora di un cane e il cane la ignora, Nina non lo dà in adozione. Sarebbe un fallimento, glielo riporterebbero. Non vuole affibbiare un animale a tutti i costi, vuole costruire una vera e propria storia tra l’uomo e l’animale. In diciassette anni le è capitato di sbagliare, ma fa parte del rischio di qualunque mestiere. Non c’è cosa peggiore di quelli che li riportano indietro: «Alla fine non va bene, ha paura di tutto, guaisce sempre», «È aggressivo, sembra che non gli piacciamo», «Forse era meglio un gatto di un cane», «Sto divorziando e mia moglie non lo vuole», «Puzza, perde peli, è brutto, ha le flatulenze», «Mantenerlo mi costa troppo...».



*



Mentre sta attraversando il rifugio nota una figura familiare che si dondola da un piede all’altro, un adolescente appostato davanti all’entrata degli uffici. Prende il Ventolin e inala, un colpo secco. Fa freddo, pioviggina, il cielo si è coperto in pochi minuti, ha un brivido. La somiglianza è stupefacente. Man mano che si avvicina è come se ricevesse un cazzotto nello stomaco. Il ragazzo sembra solo. Istintivamente Nina dà un’occhiata al parcheggio per vedere se c’è un adulto che lo aspetta in macchina. Quando arriva alla sua altezza, lui le sorride. Non c’è dubbio, è il suo sorriso! Impallidisce, ha la gola secca e chiusa, immagina subito una brutta notizia, ha paura di parlare per prima.

«Buongiorno, signora» fa lui, allegro.

«Buongiorno».

«Vorrei regalare un gatto a mia nonna per Natale».

La stessa voce. La forma degli occhi è leggermente diversa, sono più arrotondati, ma il colore è identico, così come il naso. La bocca è molto simile. Nina non si sente più le gambe, vorrebbe scappare e allo stesso tempo abbracciarlo, correre lontano ma anche accarezzarlo. Vorrebbe prendergli il viso, respirare il suo odore, passargli la mano tra i capelli.

«Tua nonna sa che vuoi regalarglielo?» domanda con la voce che le trema.

«No, è una sorpresa».

«Pensi che sarà una bella sorpresa per lei?».

«Sì. Da quando è morto il suo è triste. Dice che non ne vuole altri, ma io non ci credo».

«Dove vive?».

«A La Comelle».

«Quanti anni ha?».

«Non lo so bene, direi una sessantina».

Nina non resiste a chiedergli:

«E tu quanti anni hai?».

«Quattordici».

«Come ti chiami?».

«Valentin».

Nina lo guarda. Non ci sono dubbi. È un flashback di una violenza inaudita.

«Valentin... Beaulieu?» azzarda.

Anche il ragazzo la guarda, come colto con le mani nel sacco.

«Come lo sa?».

«Somigli a tuo padre».

Lui sgrana gli occhi fingendosi sorpreso.

«Lo conosce?».

«Eravamo a scuola insieme».

«È con lei che faceva musica?».

Altro cazzotto. Prende il Ventolin e inala di nuovo.

«Cos’è?» chiede Valentin indicando l’inalatore che ha in mano.

«Una medicina per l’asma».

«Fa male?».

“Meno che vedere te” pensa lei.

«No, anzi. Mi fa stare meglio».

«Costa tanto prendere un gatto da lei?».

«Dipende dall’età dell’animale».

«Quanto vive un gatto?».

«Tra i quindici e i vent’anni. Vuoi vederli?».

Valentin sorride.

«Sì!».

«Tu hai animali?».

«Mia madre non vuole... Mi piacerebbe tanto un pastore tedesco».

“Mia madre”... Chissà con quale donna Étienne ha finito per fare un figlio.

«Io avevo un pastore tedesco da piccola... Si chiamava Paola».

«Che fortuna...».

Valentin la segue. Sembra molto turbato dalla presenza dei cani nei box. Abbaiano al loro passaggio, li annusano, uggiolano, guaiscono. Valentin ne vede uno isolato da un’altra parte, con lo sguardo triste come il tempo di quel giorno. Lo indica.

«Perché è lì? È in punizione?».

«È arrivato ieri. Se entro tre settimane il proprietario non lo reclama lo metto con gli altri. Per il momento sono costretta a lasciarlo in quarantena».

«Perché?».

«È la legge».

«Poverino».

«Non ti preoccupare, lo accudiamo bene».

Entrano nell’infermeria, percorrono i corridoi che portano al gattile. Al di là di un vetro Valentin vede tre micini in una gabbia al di sopra della quale è accesa una lampada a raggi infrarossi. Si ferma.

«Sono troppo carini».

«Sì, ed è la loro disgrazia» risponde Nina.

«Perché?».

«Perché tutti vogliono i gatti finché sono piccini, e quando crescono non interessano più a nessuno».

«È una cosa che la fa arrabbiare?».

«Sì, ma non sono qui per giudicare gli esseri umani, il mio compito è proteggere gli animali».

All’interno del gattile regna la calma.

«Ti presento i nostri mici».

Valentin va ad accarezzarli.

«Qui è meno triste che dai cani» mormora.

Nina lascia passare un po’ di tempo. Lo osserva. Poi gli fa la domanda che le brucia sulle labbra.

«Tuo padre lo sa che sei qui?».

«No, non lo sa nessuno, sono venuto da solo».

Il ragazzo ha l’aria di sapere perfettamente quello che vuole.

«Come sta Louise?» chiede Nina.

«Zia? Sta bene».

Zia. Nina pensa che lei non è né madre né zia. Non è niente. Le tornano in mente le parole di Romain che l’hanno fatta ridere: «Senza un cane al tuo funerale».

Con le gambe che le tremano va a sedersi su una panca, quella delle “accarezzatrici”. Ogni settimana studenti delle medie, soprattutto ragazze, vanno lì volontariamente a fare le coccole ai felini. Sono le stesse che danno da mangiare ai micini. Si calma, respira lentamente mentre Valentin continua l’esplorazione e una decina di gatti gli si strusciano contro le gambe.

«Come hai trovato il nostro indirizzo?» gli chiede poi.

«Nonna ha il vostro calendario in cucina».

È un’idea di Simona. Fanno le foto agli animali da adottare e compongono un calendario con l’aiuto di un software. Ogni fine anno i calendari vengono messi in vendita nei negozi per raggranellare qualcosa. “Marie-Laure Beaulieu lo compra” pensa Nina. “Non mi stupisce, è così generosa... È una delle cose che mi fa vergognare di più. Mi ha appoggiato, protetto, sostenuto, voluto bene e io non sono mai passata a trovarla anche solo per sentire come sta”.

«Come faccio a scegliere? Sono tutti fichissimi» mormora Valentin sconfortato.

«Ho un’idea... A Natale metti sotto l’albero una busta per tua nonna con dentro un buono per un gatto del rifugio, e lei verrà a sceglierselo da sola».

La faccia di Valentin si illumina.

«Vieni nel mio ufficio, lo facciamo insieme».

«Dobbiamo ripassare dai cani per andare nel suo ufficio?».

«Sì».

Valentin storce il naso.

«Non c’è un’altra strada?».

«Basterà che tu chiuda gli occhi. Ti tengo per mano. E dammi del tu».

«Va bene».

Nina si toglie i guanti. Vorrebbe che l’attraversamento del rifugio durasse mille anni. Quelle dita che la stringono, quella giovane mano già più grande della sua, ma tenerissima, le ricorda le mani di Étienne e Adrien, la riporta all’adolescenza e alla spensieratezza. È come una presa in cui si infilano due spine, una luce d’inverno, un raggio di sole. Valentin, a occhi chiusi, si lascia guidare. Sembra che cammini su un filo e abbia le vertigini. Ha un profilo perfetto, come quello del padre. Si è messo a piovere. Neve squagliata sui capelli.

Quando entrano in ufficio si lasciano la mano.

Nina è di nuovo sola.

Apre un cassetto, prende il timbro del rifugio, due adesivi e si mette a confezionare una specie di buono di Natale su un foglio di carta a quadretti. Non l’ha mai fatto e non lo farà mai più, gli animali non possono essere dati via in cambio di un biglietto, ma quella è una situazione particolare.

«Com’era mio padre da piccolo?».

«Piccolo non lo è stato mai, l’ho sempre conosciuto altissimo».

A Valentin brillano gli occhi, sono gli stessi lampi di gioia dello sguardo di Étienne. Cala il silenzio mentre Nina disegna un gatto con la biro. Non è un silenzio imbarazzato, è già un silenzio condiviso da due persone che si conoscono bene e non si sentono obbligate a dover fare conversazione.

«Disegni da dio».

«Grazie. Ti riporto a casa» dice Nina dandogli il buono.

«Posso tornare a piedi».

«Sta nevicando».

Il ragazzo tira fuori dalla tasca venti euro.

«Quanto ti devo per il gatto?».

«In via del tutto eccezionale, niente».

«Ma io voglio fare un regalo».

«Non posso prendere soldi da un minorenne».

«Perché?».

«È la legge».

«La legge è stupida. È come per il cane in isolamento, è un’idiozia. Puoi dire che te li ha dati mio padre».

Nina prende i venti euro, li mette in un salvadanaio e in cambio dà a Valentin un po’ di adesivi con il logo del rifugio.

«Tieni, diciamo che ti ho venduto questi. Attaccali dove ti pare».

Si alzano insieme. Valentin la segue. Anche lui rivolge a Nina occhiate furtive. Non la guarda normalmente, come un adottante qualsiasi. Nina non crede più a quella storia del gatto da regalare alla nonna, con tutta probabilità è una scusa. Si volta e lo fissa negli occhi.

«Non sei venuto per caso, vero?».

Valentin fa finta di non capire, guarda da un’altra parte.

«Volevi vedere me?» insiste lei.

L’espressione del ragazzo cambia, si fa più tesa.

«Sì, perché... mio padre sta per morire».





34


Venerdì 12 agosto 1994



Ancora tre settimane e Nina si trasferirà a Parigi” pensa Pierre Beau divorando una salita. “Va bene così, avrà la vita che vuole, ce l’ho fatta, in fondo non me la sono cavata troppo male, è una brava ragazza. E poi non sarà sola, con Étienne e Adrien posso stare tranquillo...”.

Si ferma per infilare una lettera sotto la porta della signorina Brulier, una bella donna che vive al numero 15 di rue John-Kennedy. È in vacanza, le persiane sono chiuse. Come tutti gli anni, prima di partire ha chiesto al postino di non mettere niente nella cassetta delle lettere.

Pierre Beau conosce a memoria le strade di La Comelle, le percorre in bicicletta da trentasei anni. Una borsa davanti, due dietro, una sulla schiena e la tracolla dei soldi sulla pancia tenuta da una cinghia di cuoio tra la spalla sinistra e il fianco destro. Da quando ha cominciato ha cambiato bicicletta e divisa almeno dieci volte. Non sa esattamente quante, non le ha contate.

Ha cominciato a lavorare nel 1958, aveva vent’anni. Ha visto quelle vie buie o soleggiate, quei vicoli ciechi e quelle piazze ombrose con tutti i climi. Trentasei anni di giri in bicicletta corrispondono a centoquarantaquattro stagioni, centonovantamila chilometri, sette morsi di cane e tre cadute, di cui una gli ha procurato una frattura alla spalla che gli ha impedito di lavorare per due mesi nel 1971. In media cinquecento cassette delle lettere al giorno. Dal kepì al berretto, da de Gaulle a Chirac passando per Giscard e Mitterrand. È stato superato da Renault 4CV e Citroën Traction come ora si fa superare dalle Twingo e dalle Safrane. Da quando è entrato alle poste fa sempre lo stesso giro. Conosce a menadito le curve pericolose, le salite, gli ex sensi vietati, i nuovi sensi vietati, i semafori, le precedenze, i dossi, gli stop che nessuno rispetta, le strade mal frequentate, i botoli che lo odiano o lo minacciano, quelli gentili, quelli fifoni, e conosce i loro padroni, quelli che si trasferiscono, quelli che sono andati via senza lasciare un recapito, quelli che ricevono la corrispondenza al fermo posta, quelli che sono morti, quelli che gli offrono un caffè, un bicchiere di bianco che fa finta di buttare giù d’un fiato, un succo di frutta o una fetta di torta, quelli che non gli aprono la porta quando ha una raccomandata da far firmare, quelli che abitano al sesto piano senza ascensore, le cassette delle lettere senza nome o traboccanti di posta dove i monelli hanno fatto pipì, gli zerbini, i davanzali delle finestre, i biglietti attaccati sulla porta, Per il postino: se non sono in casa lasciare tutto ai vicini di destra, le persone che aspettano buone notizie, le ragazze che lo abbracciano, i padri di famiglia terrorizzati all’idea di ricevere una bolletta dell’acqua troppo salata, quelli che lo insultano perché in mezzo alla posta hanno trovato un avviso di tasse da pagare, le adorabili nonnine a cui cambia una lampadina o compila la dichiarazione dei redditi, per le quali fa una commissione o ritira le medicine in farmacia: per loro l’unico punto di riferimento è il postino, la sola persona che vedano durante la giornata quando non hanno il chinesiterapista o il funerale di un’amica.

Ha sempre attaccato alle cinque del mattino. Dopo che i camion hanno scaricato, la posta viene stesa sui tavoli per una prima selezione generale a cui segue la divisione per quartiere e infine quella per strade, le sue strade. Prima di partire prende in carico le raccomandate e i vaglia postali. Da quando fa il postino si mette in moto con milioni di franchi addosso. Fino allo scorso marzo era Pierre Beau a recapitare i contributi statali, i sussidi di disoccupazione, le pensioni e gli assegni familiari agli utenti che rientravano nel suo giro. In trentasei anni gli è capitato di pedalare con dieci milioni di franchi in saccoccia per pagare anche cinquanta vaglia al giorno. Da cinque mesi non succede più, hanno inventato gli accrediti che vengono fatti direttamente sul conto corrente dei beneficiari. Lui capisce poco di informatica. Pare che sia il progresso. Ormai la gente si manda fax e digita sul videotel. Di questo passo presto la gente si scriverà le lettere con il maledetto computer e i postini non serviranno più a niente. I colleghi dicono anche che non ci sarà più il servizio militare, che i soldati non scriveranno più alle morose e che la gente andrà in giro col telefono in tasca. Non si venderà più carta da lettere decorata né penne stilografiche. Ci saranno solo canzonette senza testo. La morte delle parole scritte a mano.

Ha sempre finito il giro verso le quattro meno un quarto del pomeriggio, è sempre tornato a casa per pranzare e schiacciare un pisolino tra le quattro e le cinque, anche quando c’era ancora la moglie: un sonno nero, profondo, senza sogni, con la stanchezza nei muscoli. Da principio pedalava veloce, ormai gli anni si fanno sentire nelle gambe e nei polmoni, pedala sempre più lentamente, una cosa che lo fa imbestialire.

È sempre ritornato alle poste verso le cinque e un quarto. Prima di marzo 1994 restituiva il denaro che non aveva distribuito e faceva il rendiconto, ora restituisce solo le raccomandate che saranno di nuovo in consegna la mattina dopo. Quanto alla corrispondenza ordinaria, gli capita di tenersela per semplificare la selezione. È tutta notificata e dovrebbe rimanere in ufficio, ma gli altri colleghi fanno la stessa cosa. Si sa, ma non si dice. Il capo chiude un occhio. È per questo che Pierre è andato fuori di testa quando ha scoperto che Nina rubava le lettere: un errore professionale imperdonabile, proprio lui che non aveva mai sgarrato. A parte con Odile quando si è ammalata.



Da stasera Pierre Beau sarà in vacanza. È la prima volta in vita sua che prende le ferie dopo il 15 agosto, e tutto grazie a OK, il prezzo è giusto, il gioco televisivo di TF1 presentato da Philippe Risoli.

Il suo collega e amico Bertrand Delattre vi aveva partecipato alla fine dell’anno precedente. Da La Comelle erano partiti in quindici con il minibus per Parigi. Al ritorno dal viaggio Bernard aveva fatto il misterioso, aveva detto a Pierre: «Guarda la trasmissione di lunedì della settimana prossima e della domenica fra due settimane, non voglio rovinarti la sorpresa. Possiamo scambiarci le ferie quest’anno?».

Così il lunedì Pierre aveva interrotto il giro all’ora di pranzo per guardare il collega alla televisione. Non aveva mai visto quel gioco, non sapeva nemmeno che esistesse.

Estratto a sorte tra quattro candidati, Bertrand era sceso da una scala fra gli applausi del pubblico. Pierre aveva riconosciuto tra gli spettatori alcuni abitanti di La Comelle. Bertrand aveva preso posto dietro un leggio. Quando Philippe Risoli, il presentatore, gli aveva chiesto da dove venisse aveva risposto «Da La Comelle, in Saône-et-Loire» e dietro di lui tutti avevano urlato come se venire da La Comelle fosse un avvenimento pazzesco, come se avessero vinto la coppa del mondo di calcio.

«E cosa fa di bello in Saône-et-Loire, Bertrand?» aveva chiesto Philippe Risoli.

«Il postino».

Di nuovo applausi e acclamazioni, come se tutti i postini avessero camminato sulla luna.

Poi era arrivato il momento dell’oggetto selezionato. Una bella ragazza aveva accarezzato una «piantana in ceramica in perfetto equilibrio sulla sua base rotonda, con paralume in tinta». Uno per volta, i quattro candidati avevano proposto un prezzo. Aveva vinto una certa Sandrine, della Dordogna, dichiarando che il prezzo della lampada era di 2615 franchi.

Pierre non aveva mai visto un gioco tanto idiota.

Poi era toccato a un certo Gilles Lopez, dell’Ardèche.

«Lei che fa nella vita?».

«L’agricoltore».

Urla del pubblico. Allora non erano soltanto i postini a destare meraviglia, anche gli agricoltori.

C’era da indovinare il prezzo giusto di un «insieme di accessori per donne eleganti». Ad azzeccarlo era stato l’agricoltore, che aveva ricevuto in premio un anello di fidanzamento con trentadue diamanti montati a fascetta. Il fortunato ci era rimasto male perché era già sposato, ma Philippe Risoli aveva trovato la soluzione, gli aveva consigliato di «regalarlo a una creatura da sogno».

Pierre si era messo a ridere da solo davanti alla televisione sotto lo sguardo perplesso di Paola.

Poi era stato Bertrand a indovinare il prezzo giusto di un «divano dalle linee raffinate rivestito in tessuto rosso carminio su cui trascorrere una gradevole serata». Raggiungendo il presentatore sul palcoscenico per poco non era caduto e a Pierre erano venute le lacrime agli occhi. Un occhio piangeva commosso, l’altro costernato.

Prima che Bertrand giocasse, Philippe Risoli aveva fatto un annuncio:

«Se volete essere tra il pubblico di OK, il prezzo è giusto riempite il modulo di domanda pubblicato su Télé Z ogni lunedì».

Poi erano tornati alle cose serie, al «salotto per esterni in resina colorata».

Bertrand aveva risposto giusto a tutto.

Pierre aveva dovuto abbassare il volume della televisione da quanto il frastuono della vittoria era assordante. Isteria generale, gli spettatori battevano le mani, sembrava che fossero stati drogati o fatti ubriacare, forse tutte e due le cose.

Bertrand aveva l’aria imbarazzata per tutti i soldi che aveva vinto. Era rimasto impassibile, non si era lasciato travolgere dall’emozione, tanto che il pubblico era sembrato deluso.

«Lei è fortunato di solito?».

«Veramente mica tanto» aveva risposto Bertrand.

«Come si è ritrovato a partecipare al nostro gioco?».

«Mia moglie ha compilato e spedito il modulo...».

Allora il presentatore aveva guardato la telecamera e detto:

«Videotel, 3615 codice TF1...».

Alla fine i tre candidati avevano fatto girare una ruota enorme e a vincere la partecipazione alla finale era stato Bertrand. I perdenti se n’erano andati con una spilla parlante con la faccia di Philippe Risoli e un cestino regalo.

«Appuntamento domani a mezzogiorno e venti!».

Titoli di coda.

Pierre Beau era risalito sulla bicicletta per finire il giro. Tra una consegna e l’altra aveva ripensato a quello che aveva visto. Era lunedì, c’era da aspettare la domenica successiva per sapere se Bertrand avrebbe vinto la “vetrina”, cioè il premio finale «enorme, gigantesco, straordinario» come avevano detto le vecchine a cui portava la posta.

Fino alla domenica non aveva avuto notizie di Bertrand, come se si fosse nascosto. Il programma era stato registrato vari mesi prima di essere trasmesso e il risultato della sua partecipazione tenuto segreto come un affare di Stato.

Finalmente era arrivato il grande giorno. Pierre aveva guardato la finale con Nina, Étienne e Adrien. I ragazzi non facevano che ridere davanti a quel gioco allucinante.

Lanciavano strilli acuti, facevano battute. A un certo punto Nina aveva detto: «Accidenti, quant’è impacciato Bertrand!».

Pierre si era chiesto se la vita avesse un prezzo giusto e se la vita degli uni avesse lo stesso prezzo di quella degli altri, delle vite di gente sconosciuta, della vita di sua moglie, scomparsa troppo presto, e della vita di sua figlia Marion. Chissà dov’era.

Per lui la vita più preziosa era quella di Nina. Valeva tutte le altre messe insieme.

Bertrand aveva indovinato il prezzo giusto di una «colonna in ceramica con lampada abbinata», 5290 franchi, e di un «forno a microonde da settecento watt con grill, turbogrill e scongelamento automatico per sette categorie di alimenti», 3490 franchi.

Come faceva il suo amico a sapere quelle cose? Pur conoscendolo da trent’anni ignorava quella sua competenza sul prezzo degli oggetti.

Così Bertrand si era ritrovato in finale con un’altra candidata, tale Martine, una pensionata di Cagnes-sur-Mer.

Quando le vallette in abito succinto avevano presentato la vetrina, a Bertrand si era slogata la mascella: camera da letto completa, bagno ammobiliato con vasca idromassaggio, lampada alogena, tavolo di vimini con piano di vetro molato, poltrone, vaso trasparente «che evoca l’oceano più puro», un’automobile, una motocicletta, un frigorifero, un soggiorno in Tunisia e un trenino elettrico.

I concorrenti dovevano indovinare il valore complessivo di tutto l’insieme, quello che si sarebbe avvicinato di più al prezzo giusto sarebbe stato il vincitore.

I due finalisti avevano scritto ciascuno una cifra su un foglio di carta. Philippe Risoli aveva letto le loro risposte ad alta voce.

«Per Bertrand la vetrina proposta questa settimana ha un valore globale di 134000 franchi, per Martine di 220000 franchi. Il prezzo giusto dell’intera vetrina è... 163459 franchi! Il vincitore è quindi Bertrand!».

«Cavolo, nonno, ha vinto il tuo amico!» aveva urlato Nina.

Il presentatore aveva detto che erano un po’ in ritardo, una voce fuori campo aveva annunciato la vetrina della settimana successiva con un nuovo pubblico e nuovi candidati, poi i titoli di coda.

Pierre non credeva ai suoi occhi, il suo amico aveva vinto tutta quella roba e non gli aveva detto niente, aveva solo accennato a scambiarsi il periodo delle ferie. Dove diavolo aveva messo il bagno, la macchina e la moto? Viveva in un appartamento minuscolo senza garage, la sua vecchia Renault 4 era parcheggiata fuori.

«Ho venduto tutto» gli aveva risposto Bertrand quando lui gliel’aveva chiesto. Aveva tenuto solo il soggiorno in Tunisia e dato il denaro della vincita ai due figli che gli restavano. Ne aveva avuti tre, ma il più piccolo era morto quando aveva un anno.

Ecco come, a causa di OK, il prezzo è giusto, Pierre Beau aveva cambiato periodo di ferie per la prima volta in vita sua.

Gli verrebbe da ridere se non fosse così stanco. E poi bisogna vedere il lato buono delle cose: fra tre settimane potrà accompagnare Nina a Parigi e restare qualche giorno con lei.

Il 6 maggio 1981 una donna gli aveva aperto la porta per prendere un pacco completamente nuda. A Pierre per poco non era venuto un infarto. È esattamente ciò che prova quando un camion dei Transports Damamme non rispetta la precedenza e lo prende in pieno.





35


22 dicembre 2017



Marie-Laure Beaulieu è in cucina. La sera prima sono arrivati tutti e tre i figli. È l’unico momento dell’anno in cui l’intera famiglia è riunita, una parentesi di cinque giorni. Le altre volte non vengono mai negli stessi periodi, ma per niente al mondo salterebbero il Natale in famiglia.

Sta preparando due polli ruspanti per il pranzo. Ci infila dentro aglio, sale e timo, mai grasso, solo spezie che ha messo a marinare il giorno prima in olio d’oliva. Farà le patate arrosto per Valentin ed Étienne, che ne vanno pazzi, fagiolini in soffritto di cipolle per Louise e zucchine al gratin per Paul-Émile.

Scostando la tenda vede il furgone del rifugio che si ferma davanti alla casa. Pensa che Nina sia finalmente venuta a trovare Étienne, invece Valentin scende e Nina riparte subito senza darle il tempo di uscire per trattenerla, invitarla a entrare, offrirle un caffè, guardarla, sentirla, toccarla. Sono anni che non la vede. Certe volte la incrocia al volante del furgone, mai su un marciapiede. Sa che Nina lavora al rifugio da molto tempo, potrebbe andare a trovarla lei, potrebbe pure passare a casa sua, ma non osa. Anche dopo tanto tempo è ancora addolorata che Nina ed Étienne non si parlino più.

«Che facevi con Nina Beau, tesoro?» chiede al nipote appena entrato in cucina.

«Ciao, nonna. La conosci?».

«È stata come una figlia per me. Tanto tempo fa».

«Viene qui stasera».

«...».

«L’ho invitata per l’aperitivo alle sei. Prima vuole passare a casa sua per lavarsi e avere un buon odore. Così mi ha detto».

Marie-Laure osserva Valentin, perplessa. Come fa a conoscerla? E come è riuscito a farla venire a casa loro?

«Vado a vedere se papà si è svegliato!» esclama il nipote sparendo su per le scale.

Marie-Laure accende il forno per farlo riscaldare, centottanta gradi, poi avvicina una sedia per sedersi con lo sguardo nel nulla, nell’assenza del presente.

Era il 12 agosto 1994, una data che non dimenticherà mai. In ogni vita ci sono dei prima e dei dopo.

Tornava dal mare. Ogni pomeriggio rientrava da sola lasciando Marc e i figli sulla spiaggia. Adorava quel momento tutto per lei, la casa vuota, gli occhi che si riabituavano alla penombra, le persiane chiuse per schermare il sole cocente, il pavimento freddo sotto le piante dei piedi, il calore dei muri, il frinire delle cicale, la doccia fresca, la crema di cui si spalmava il corpo e, prima di preparare la cena, mettersi su una sdraio all’ombra a leggere un romanzo sorseggiando un rosé col ghiaccio, il paradiso sul palato.

Aveva sentito suonare il telefono della casa. Prima di rispondere l’aveva lasciato squillare una decina di volte pensando che non fosse per lei, ma per i proprietari che d’estate davano in affitto la casa. Era troppo presto per la telefonata di Nina e Adrien, gli unici ad avere quel numero, che di solito chiamavano la sera verso le nove. All’altro capo del filo aveva sentito qualcuno che singhiozzava, sbuffava, piangeva, tirava su col naso. Non aveva riconosciuto subito Adrien, non aveva capito quel che diceva. Quando l’aveva capito era stata tentata di riattaccargli il telefono in faccia, fare dietrofront, tornare in spiaggia, togliersi i vestiti, guardare il mare, uccidere il cielo. Era solo riuscita a dire:

«Nina lo sa?».

«Ancora no, non credo. È al lavoro».

«Dov’è tua madre, Adrien? Dov’è Joséphine?».

«Fuori per tutto il giorno. Sono solo. Che faccio?».

Marie-Laure non sapeva che ore fossero. Dopo quattro settimane a Saint-Raphaël non si ricordava più dove avessero messo gli orologi. “Non c’è un orologio da parete in questa casa” aveva pensato, “e neanche un calendario”.

«Adrien, che ore sono?».

«Le quattro e venticinque».

Aveva fatto un rapido calcolo: se andava subito a chiamare Marc e i figli, facevano i bagagli e partivano, sarebbero arrivati a La Comelle non prima delle due o tre di notte.

«Che giorno è oggi?».

«Venerdì».

«Bene, vuol dire che domani tu e Nina non lavorate».

«Io sì, Nina no».

«Okay, pazienza... Ascolta bene. Mi stai ascoltando?».

«Sì».

«Asciugati le lacrime e vai a prenderla all’uscita dal lavoro, trova una scusa qualsiasi e portala lontano, più lontano che puoi, finché non arriviamo noi. Non deve tornare a casa. Falle credere che avete due giorni liberi... Inventa».

«Non ci riuscirò mai! Vedrà subito che ho pianto!».

«Sì che ci riesci!» aveva quasi urlato Marie-Laure. «Fallo per Nina!».

Aveva sentito nella cornetta i singhiozzi di Adrien. “Ha solo diciott’anni, gli sto chiedendo l’impossibile”. Aveva pensato ai Damamme, forse doveva passare attraverso loro, chiamarli per avvertirli. Nina li conosceva appena, è vero, ma loro avrebbero trovato il modo di portarla da qualche parte per il tempo che lei fosse rientrata a La Comelle a gestire il “seguito”. Le era tornata in mente Marion, l’aveva rivista nel cortile della scuola e risentita ridere. Erano così giovani e spensierate! Perché Marion aveva deciso di tagliare i ponti con tutti? Perché la gente si perdeva di vista? Il padre era appena morto. Come avvertirla? Come aveva potuto abbandonare Nina? Perché? Non stava a lei giudicare...

La voce di Adrien l’aveva riscossa.

«Ci riuscirò» aveva mormorato il ragazzo prima di riattaccare.



*



Nello stesso momento Nina, seduta a una scrivania, stava archiviando vecchie fatture del 1993 per mese e per ordine alfabetico. Era arrivata a marzo e si era chiesta cosa facesse lei nel marzo del 1993. Era ancora in quarta liceo e non le sarebbe piaciuto tornarci. Affrontare di nuovo l’esame? No grazie. Non sapeva ancora che di lì a poco avrebbe dato qualunque cosa per rifarlo, anche tutti gli anni, se solo avesse avuto la possibilità di tornare al marzo del 1993.

Fuori era bel tempo. In ufficio si annoiava. Vedeva settembre e la partenza per Parigi come una liberazione. Ci pensava come fosse il mare, un campo di possibilità, un infinito, una non-tranquillità: scoprire, disegnare, cantare, comporre, conoscere, e ogni sera ritrovare Étienne e Adrien, vivere tutti e tre insieme.

Da sei giorni stava con Emmanuel Damamme, che la aspettava la sera dopo il lavoro. Mangiavano insieme. Nina non aveva mai visto una cosa del genere, una cena per due che li aspettava sul tavolo della cucina, solo da riscaldare. Come al ristorante, con vari antipasti, un primo, un secondo e un dessert. Ecco quindi cosa significava avere persone di servizio: non fare più la spesa, non passare l’aspirapolvere, non lavarsi la biancheria. A Emmanuel rifacevano perfino il letto. Viveva nella proprietà dei genitori in una casa isolata e indipendente. Il giorno prima era partito per andare a trovare degli amici a Saint-Tropez, dove si sarebbe trattenuto per qualche giorno. Quella mattina l’aveva chiamata in ufficio per chiederle ridendo se stava lavorando bene. «Mi manchi» le aveva detto. «Anche tu» aveva risposto lei.

Non riusciva a credere di piacere a quel figlio di papà, quando lei stessa si vedeva come una reietta a causa di “quella puttana” della madre. Aveva sempre la sensazione di essere come un cane abbandonato raccolto da un’anima buona.

Al Club 4, la sera in cui avrebbe dovuto esserci il presunto concerto di Daho, Emmanuel l’aveva fatta bere. Erano rimasti al bar appiccicati l’uno all’altra. Nina aveva dimenticato Adrien sulla pista, aveva dimenticato tutto. Si sentiva un’altra, era come una ragazza di cui avesse preso in prestito la vita per il tempo di un po’ di felicità. Emmanuel l’aveva baciata. Sentire la sua lingua era stato come una magnifica promessa. Nina ignorava che esistessero baci come quelli di Emmanuel. Quel ragazzo era di una sensualità innegabile, avrebbe potuto fare di lei quel che voleva, le dava la sensazione di non toccare più terra, di offrirsi, come quando la vita si rivela molto più grande di quanto si sia immaginato. L’aveva accarezzata, aveva posato le mani sul suo vestito, dopo tre gin aveva osato scendere più in basso, toccarle l’inguine attraverso la stoffa, sempre più pressante. Nina aveva emesso un gemito, la pelle le formicolava di desiderio, era percorsa da un pizzicore delizioso. Lei non aveva voglia di fare la stessa cosa, gli aveva appena sfiorato il pene in erezione e si era terrorizzata, le era sembrato qualcosa di violento.

Alla fine Emmanuel aveva mormorato: «Dobbiamo andare». Le aveva preso la mano, l’aveva fatta salire sulla sua cabriolet e aveva detto: «Dato che è la prima volta non scoperemo in macchina. Andiamo a casa mia».

“Scopare”. Quella parola l’aveva scioccata. Era tornata sulla terra, l’effetto dell’alcol era svanito, come se qualcuno le avesse dato una spinta. Aveva avuto paura. Avrebbe sentito male? Avrebbe sanguinato? Avrebbe saputo come fare? Quando Emmanuel era entrato al Club 4 e si erano dati il primo bacio non pensava che le cose sarebbero andate così in fretta. Non era passata neanche un’ora, erano in macchina insieme e non aveva avuto nemmeno il tempo di avvertire Adrien. Quella sera sarebbe venuta Joséphine a prenderli dopo la chiusura del locale: «Appuntamento alle quattro al parcheggio, come al solito». Nina sperava di tornare con Emmanuel, l’aveva detto la sera prima a Adrien ridendo, pregando e saltando sul letto, ma in quel momento non rideva più, aveva paura. Restavano solo le preghiere. “Dio, non so dove ti nascondi, ma fa’ che tutto vada bene”.

Che avrebbe pensato Joséphine quando al parcheggio avrebbe trovato Adrien senza Nina?

Non si capacitava di essere seduta in quella macchina, un’automobile che le faceva battere il cuore appena la scorgeva per strada. Era ancora una bambina e si trovava su un’Alpine A610 rossa, una macchina sportiva, da ricchi, da persone importanti. Cenerentola nel paese dei Damamme.

Il Club 4 distava trenta chilometri da La Comelle. Un mondo separava Nina Beau da Emmanuel Damamme, un miliardo di anni luce. Allora significava quello essere “bella come il sole”, espressione che le rivolgevano sempre? Significava piacere a un uomo che sembrava il principe azzurro?

Emmanuel le aveva detto di scegliere la musica.

«Guarda nel cassettino e sul cruscotto».

C’erano decine di cassette tra cui due album di Étienne Daho, Pop Satori e Pour nos vies martiennes. Tanto per ridere aveva infilato nel mangianastri una cassetta degli Oasis. Era risuonata la voce di Liam Gallagher. Emmanuel aveva abbassato il volume.

«Parlami ancora di te, Nina».

Si era sentita inutile, stupida, minuscola, ignorante. La timidezza aveva preso il sopravvento.

«Preferirei che fossi tu a parlarmi di te» si era sentita rispondere.

«E se non parlassimo affatto?».

Aveva preso la mano di Nina e se l’era posata sul cazzo. Si era accarezzato con le dita di lei, lentamente, con una leggera pressione sui jeans, non in maniera brutale. Era delicato, ma terribilmente determinato. Ancora una volta Nina aveva detestato quella sensazione di violenza. Dopo averlo tanto sognato, il sogno stava prendendo una strana piega. Aveva fretta di arrivare a casa di Emmanuel e bere ancora, riempirsi di quell’alcol che fa credere che sia bel tempo anche se piove. Dopo aver oltrepassato un cancello Nina aveva visto più avanti una sontuosa dimora circondata dagli alberi davanti alla quale aveva intuito la presenza di una piscina. Tutto era immerso nell’oscurità.

«Mi riaccompagni a casa, dopo?» l’aveva quasi supplicato.

Lui aveva sorriso e risposto: «Sempre che ci sia un dopo». Poi, notando il disagio di Nina, l’aveva tranquillizzata.

«Andrà tutto bene, te lo prometto».

Dopo circa duecento metri si era fermato davanti a una casa in pietra, più piccola, con i muri tappezzati di edera. Le persiane di legno erano aperte e avevano l’aria di esserlo da sempre. La porta d’ingresso non era chiusa a chiave. All’interno c’era odore di candele. Era ancora più bella della casa di Étienne, c’era un che di vecchio e prezioso, Nina non aveva mai visto tanti quadri alle pareti.

Emmanuel aveva preparato due gin tonic con molto gin, avevano brindato. Prima di salire in bagno le aveva indicato l’impianto stereo dicendo: «Mettiti comoda, scegli la musica».

Aveva voglia di mangiarla, di scoparla, stava impazzendo di desiderio, ma di fronte alla sua espressione impaurita si dominava.

“Controllati” si era detto davanti allo specchio del bagno.

Quella ragazza gli piaceva davvero, era di un’intensità sessuale che fino a quel momento non aveva mai provato. Nessuna delle ragazze con cui era andato a letto gli aveva fatto quell’effetto. Tuttavia era goffa e giovane, molto giovane. Doveva andarci cauto. Stentava a credere che non avesse mai fatto l’amore, era una che usciva molto ed emanava qualcosa di vivo, di sfrontato. In ufficio l’aveva osservata guardare gli altri, sicura di sé. Aveva pensato che mentisse, come per la storia di Étienne Daho, che lo prendesse per un coglione, ma da quando erano usciti dal Club 4 la sua espressione disfatta, i suoi sorrisi pallidi, la tensione dei suoi gesti e la voce incerta le avevano fatto perdere dieci anni. Emmanuel aveva visto in lei non più la giovane donna, ma la ragazzina, e aveva capito che era effettivamente vergine.

Era tornato da lei, l’aveva trovata in piedi appoggiata a un armadietto della cucina con il bicchiere già vuoto. «Vieni di là» le aveva detto abbracciandola. Si erano stesi sul divano vestiti. L’aveva accarezzata per tranquillizzarla, e aveva sentito che si rilassava. Doveva farle tornare la voglia, come poco prima in discoteca. Era importante che il momento fosse condiviso, altrimenti non c’era gusto. Bisognava che Nina provasse piacere e, qualsiasi cosa fosse successa, conservasse di lui un bel ricordo. Emmanuel non era un rozzo, accordava molta importanza all’immagine che dava di sé, voleva assolutamente piacere.

Vedendolo tornare dal bagno Nina l’aveva trovato bellissimo. Era spettinato, aveva gli occhi come due braci, trasudava desiderio per lei, Nina lo sentiva, lo vedeva, lo respirava, il suo sguardo emanava una brama animale ed era la cosa che la terrorizzava. Sapeva che sarebbe uscita da quella casa diversa da prima, che lui l’avrebbe sverginata. Aveva pensato a Étienne e Adrien. Che avrebbero detto se l’avessero vista in quella casa con lui? Étienne l’avrebbe di sicuro presa in giro, non avrebbe sopportato che qualcuno l’avesse toccata, quindi si sarebbe rifugiato dietro risolini e sarcasmi. Adrien le avrebbe sorriso in quel suo modo enigmatico che fin dall’infanzia non era mai riuscita a decifrare. Ne aveva brutalmente sentito la mancanza e li aveva scacciati dalla propria mente come si scaccia una mosca.

Emmanuel l’aveva presa per mano, «Vieni di là», e la dolcezza era passata dall’uno all’altra, l’aveva portata sul divano, si era steso sulla schiena e lei si era messa sopra di lui leggera come una piuma. Le aveva sollevato il vestito, le aveva sganciato il reggiseno, Nina l’aveva lasciato fare, Emmanuel era già esperto in molte cose che lei ignorava, gesti che la facevano gemere, che le suscitavano vampate di calore e piacere e si irradiavano fino alle parti intime senza che lui la toccasse, bastava che le mettesse la lingua nell’orecchio o la mordicchiasse nei punti sensibili, zone del corpo che le risvegliava e le rivelava.

Una notte, facendo zapping mentre Étienne e Adrien si erano addormentati accanto a lei, era capitata su un film porno. Si era sincerata che i ragazzi dormissero sodo, teneva in mano il telecomando, pronta a cambiare canale se uno dei due avesse aperto gli occhi. Avrebbe preferito morire piuttosto che farsi beccare. Aveva abbassato il volume e guardato quel sesso esibito, bagnato, disgustoso e allo stesso tempo affascinante. Gli attori non si accarezzavano, non c’era amore nella scena, era un fatto meccanico, pura carne, come in un mattatoio o nella cella frigorifera di una macelleria.

Il giorno dopo aveva detto ai ragazzi:

«Ieri notte ho visto un film porno, sono rimasta scioccata».

«Zitta, non voglio sapere niente della tua vita sessuale» le aveva risposto Étienne.

«Tu però mi racconti come sono le tette delle tue amichette!».

«Non è la stessa cosa».

«Perché no?».

«Tu sei una ragazza».

Adrien si era prodotto in un sorriso timido.

Emmanuel l’aveva accarezzata a lungo. Ogni tanto la guardava, le chiedeva come stava, era rosso in viso, sudava, aveva perso la sua superbia, sembrava fuori fase. Lei rispondeva di sì.

Non sapeva dire altro, soltanto sì.

Si era alzato per spegnere la luce. L’aveva fatto per lei, lui se ne fregava. L’aveva stesa sulla schiena, con mossa sicura le aveva tolto il vestito nonché il reggiseno che le penzolava sulla pancia, poi si era spogliato a sua volta liberando un odore che era un misto di profumo e sudore. Nudi l’uno contro l’altra, Nina l’aveva trovato un po’ pesante. Era sceso con la faccia, l’aveva leccata tra le gambe. Per Nina essere esposta in quel modo alla lingua di uno sconosciuto e sentire le sue dita che la frugavano dentro era una miscela di felicità e malessere. Voglia e repulsione andavano a braccetto, piacere e disgusto erano avvinghiati l’uno all’altro. Lui si era riportato all’altezza della sua faccia, la sua bocca sapeva di sesso umido, Nina aveva desiderato scappare di corsa, tornare a essere una bambina di sette anni, non più alta della staccionata di legno bianco che sorgeva davanti alla casa del nonno. Le aveva allargato le gambe, era entrato dentro di lei senza forzare, lei aveva sentito male, aveva smesso di respirare, lui aveva fatto avanti e indietro nel suo corpo sbuffando, aveva stretto i pugni, si era teso, «Ho troppa voglia di te» le aveva detto in un soffio, poi era finito tutto, aveva smesso di muoversi. Nina aveva sentito il suo respiro sul collo. Emmanuel si era tolto il preservativo e le aveva sussurrato che l’avrebbero rifatto con calma.

“Così è questo che fa girare il mondo e scrivere canzoni” aveva pensato Nina. “Devo rilavorare un po’ sulle parole”.



*



Adrien rivedeva la scena a ciclo continuo. Stava facendo il pieno a una Renault 5 bianca con targa di Lione quando il camion dei pompieri era passato davanti alla stazione di servizio a sirene spiegate. Non ci aveva fatto caso, aveva gli occhi fissi sulle cifre che scorrevano sul quadrante della pompa, non vedeva l’ora di finire per tornare nel suo gabbiotto a leggere un romanzo che lo stava appassionando.

Il mezzo si era fermato trecento metri più avanti senza spegnere la sirena. Istintivamente Adrien aveva guardato da quella parte, aveva visto un assembramento, gente che correva. «Ci sono appena passata davanti» aveva commentato la proprietaria della Renault, «una scena orribile, qualcuno ha detto che una macchina ha travolto un postino». Adrien aveva subito capito che si trattava di Pierre. Conosceva il suo giro, le sue strade, sapeva che faceva lui la parte bassa di La Comelle.

La sera prima aveva cenato a casa di Nina perché Emmanuel era andato a Saint-Tropez. Da quando ci era andata a letto non lo mollava più, tralasciava perfino di telefonare a Étienne la sera. «Allora com’è stato, lo ami?» le aveva chiesto Adrien, ma Nina era rimasta evasiva fino a che aveva detto una buffa frase: «Non è poi tutta questa fine del mondo». Quelle parole gli erano sembrate talmente inattese, talmente fuori luogo che gli era venuta la ridarella. E Nina con lui, senza aggiungere altro.

Mentre cenavano in giardino Pierre si era lamentato che gli facevano male i muscoli e aveva detto con un sorriso: «Non sono più giovanissimo».

Adrien aveva smesso di premere il grilletto dell’erogatore, le cifre avevano smesso di scorrere, aveva lasciato il serbatoio aperto e spiccato la corsa verso i lampeggianti. Quei trecento metri gli erano parsi interminabili come negli incubi in cui si corre senza avanzare o si cerca di urlare senza riuscire a emettere suoni. Poi aveva visto l’uomo steso a terra, le gambe immobili, chiazze di sangue, schizzi scarlatti. “E ora che farà Nina?” aveva pensato. Il camion che l’aveva investito non aveva subìto danni, non c’erano tracce sulla carrozzeria, come se l’autista si fosse fermato in mezzo alla strada per fare una commissione. Pallido, stravolto e indenne, il camionista continuava a ripetere: «Non l’ho visto, non l’ho visto». Da sotto il mezzo sporgeva una ruota della bicicletta di Pierre, come se il camion avesse inghiottito quello che voleva e sputato il resto. La faccia e la parte superiore del corpo del postino erano sotto una coperta, come nei film in cui la vittima è appena stata uccisa. Adrien aveva visto la borsa della posta abbandonata su una panchina un po’ in disparte. Che ci faceva lì? Era ammaccata, spiaccicata. Istintivamente l’aveva presa ed era entrato in una cabina telefonica. A casa sua il telefono suonava a vuoto, si era ricordato che la madre era andata a Lione per la giornata. Si era sentito solo al mondo, alzando la testa aveva visto i pompieri che portavano via il corpo di Pierre su una barella. Si era frugato in tasca, aveva trovato il foglietto su cui Nina aveva scritto il numero di telefono della casa che i Beaulieu prendevano in affitto.

Il telefono aveva squillato più volte prima che Marie-Laure rispondesse.

Dopo aver riattaccato Adrien si era messo a correre come un pazzo, era tornato nel gabbiotto e aveva preso duemila franchi dalla cassa. Era una follia, quel lavoro gli serviva per poter andare a Parigi, sistemarsi, mangiare. L’avrebbero di sicuro licenziato, ma agiva d’istinto, la sua ragione se n’era andata con Pierre Beau sulla barella. Doveva portare Nina lontano da lì in attesa che i Beaulieu tornassero da Saint-Raphaël.

E doveva farlo in fretta, prima che qualcuno avvertisse Nina.

Era entrato alla Damamme senza presentarsi, rosso come un papavero. L’impiegata all’accoglienza, una donna grossa con i capelli bianchi e gli occhiali dalla montatura nera, l’aveva guardato interdetta. Lo conosceva di vista, si era ricordata che era un amico di Nina Beau, forse il suo ragazzo, i giovani ormai andavano per le spicce, si presentavano direttamente in ditta durante l’orario di lavoro.

«Devo vedere Nina!».

«Buongiorno. Sta lavorando» le aveva risposto, asciutta.

«Devo portarla lontano».

«Prego?».

«Lo sa già?».

La donna l’aveva guardato come se fosse fuori di testa o drogato. Nello stesso istante la gendarmeria aveva chiamato per informare la signora con gli occhiali dalla montatura nera che un autista della società aveva investito un uomo in place de Gaulle. Incidente mortale. Aspettavano il signor Damamme con la massima urgenza, non avevano ancora stabilito cause e responsabilità dell’incidente.

Nel frattempo Adrien apriva tutte le porte: uffici, sala stampanti, magazzini. Aveva nascosto la borsa della posta su una mensola in alto, dietro alcuni scatoloni, Nina non doveva assolutamente vederla.

Alla fine l’aveva trovata seduta alla scrivania. Vedendolo, lei l’aveva interrogato con gli occhi senza dire una parola. Adrien era riuscito a infinocchiarla. Non lo faceva da sempre, del resto?

«È venerdì, siamo giovani, fra un mese partiamo, Nina, andiamo a Parigi. Prima però ho voglia di fare una pazzia, abbiamo un weekend tutto per noi, ti porto dove vuoi, subito. Ho già avvertito tuo nonno, sa che sei con me, è d’accordo, si è pure messo a ridere. Vieni, andiamocene».

Lei aveva sorriso. Di fronte a quel sorriso Adrien si era dato un violento pizzicotto sull’interno del braccio per non crollare. Nina era sua sorella, la sua preferita, la persona a cui voleva più bene al mondo, l’aveva definitivamente capito in quel momento, in quella stanza grigia con vista su altri muri. Avrebbe sofferto, e a lui non andava giù. Nel frattempo le avrebbe regalato gli ultimi due giorni di spensieratezza, gli ultimi due giorni di infanzia. Nina avrebbe avuto tutto il tempo di scoprire la verità, di diventare adulta dall’oggi al domani.

Per evitare di ripassare dall’accoglienza aveva aperto la finestra alle sue spalle e l’aveva scavalcata dicendo:

«Seguimi».

«Ma non ho ancora finito di lavorare!».

«Chissenefrega, vai a letto col capo».

«Cretino...».

Si era infilata la giacca e aveva preso la borsa. Avevano percorso stradine laterali per andare alla stazione senza essere visti da nessuno. Erano arrivati a Mâcon con il regionale delle 17.10. Lì Nina aveva guardato il tabellone delle partenze e scelto Marsiglia. Adrien aveva comprato due biglietti con il denaro rubato.

«Da dove saltano fuori tutti questi soldi?».

«Me li ha dati mio padre perché ho preso la lode... Tanto vale goderseli!».

Erano arrivati alla gare Saint-Charles, la stazione di Marsiglia, alle undici di sera. Mentre Nina comprava due frittelle banana e cioccolato Adrien aveva chiamato la madre. Joséphine aveva saputo di Pierre Beau, erano tutti preoccupatissimi, Emmanuel Damamme stava cercando Nina ovunque, il gestore del distributore aveva telefonato infuriato a Joséphine, voleva denunciare Adrien, lei gli aveva riportato i soldi rubati, gli aveva spiegato la vicenda del nonno di Nina pregandolo di metterci una pietra sopra. Adrien aveva detto alla madre di passare a casa dei Beau per dar da mangiare a Paola e ai gatti, «La porta è sempre aperta, ma casomai c’è una chiave sotto il vaso rosso accanto allo zerbino», loro sarebbero tornati domenica, dalla stazione avrebbe portato Nina direttamente da Étienne, che li aspettassero lì a fine pomeriggio per darle la notizia tutti insieme. Aveva già riattaccato quando Joséphine aveva chiesto: «Ma voi dove siete?».

Adrien aveva comprato i biglietti di ritorno per la domenica, poi avevano preso un autobus che andava verso il mare e si erano fermati in una caletta chiamata la spiaggia del Profeta. L’aria era tiepida, alcuni giovani avevano acceso un fuoco, Adrien e Nina si erano uniti a loro, avevano parlato, bevuto birra, mangiato pizza, ballato sulle note di Sous le soleil de Bodega, Nina sembrava felice, guardava Adrien come si guarda una persona a cui si vuole bene. La sabbia era fredda, Adrien le aveva chiesto se le andasse di dormire sotto le stelle, lei aveva risposto: «Dài, fichissimo». Alle due si erano messi contro una capanna della spiaggia e si erano sdraiati abbracciati. «Ti voglio bene, Nina, te ne vorrò sempre» le aveva sussurrato lui. «Lo so» aveva risposto lei. Adrien non aveva chiuso occhio pensando alla morte di Pierre, alle conseguenze, alla tristezza. Com’era possibile che la vita facesse svolte così radicali?

Nina si era svegliata con la luce del sole. Si erano spogliati ed erano entrati nell’acqua del Mediterraneo. Faceva ancora fresco, ma il cielo era azzurro, prometteva bene. Di fronte a loro le isole dell’arcipelago delle Frioul avevano un riflesso bianco, quasi lunare. Erano rimasti a lungo nell’acqua calma come un lago, come se le onde fossero soltanto una leggenda.

Era pieno agosto, avevano trascorso la giornata sulla spiaggia affollata godendosi ogni secondo. Nina adorava l’accento marsigliese, ascoltava parlare la gente come se si trattasse di parole di una canzone.

Nel pomeriggio, mentre lei si riposava, Adrien aveva comprato una saponetta, dentifricio, spazzolino da denti, due bottiglie d’acqua, pomodori, un cocomero e una torta salata. Avevano portato gli stessi vestiti per due giorni, jeans, maglietta e giacca che si mettevano di notte. Durante il giorno stavano in mutande. Nina non aveva voluto andarsene dalla spiaggia. Davanti alle capanne c’erano docce pubbliche, a fine giornata si erano lavati e asciugati al sole seduti su una roccia a guardare le barche a vela e gli ultimi bagnanti. «È il più bel giorno della mia vita» aveva detto Nina. «Se solo ci fossero anche Étienne e nonno...».





36


22 dicembre 2017



Nina suona. Le apre Étienne. Imbarazzo. Lungo silenzio guardandosi negli occhi. Non si vedono da quattordici anni. Tutto si sgonfia come un soufflé tirato fuori dal forno. In fondo non è più così importante, non è niente di grave. Il fatto che si siano voluti bene non vuol dire che debbano continuare a volersene. Il tempo è passato. Dicono che il tempo si porti via tutto, e la prova è che lei non sta tremando.

Étienne è in ciabatte, probabilmente un paio del padre. Sapeva che lei sarebbe venuta, avrebbe potuto fare lo sforzo di cambiarsi. Nina è convinta che l’abbia fatto apposta, che abbia voluto mostrarsi nella sua luce peggiore.

Si è ingrossato, ha lineamenti da uomo maturo, un inizio di barba ispida, i capelli si sono scuriti, la sua bellezza è un po’ sfumata, si è rivelata un uccello di passo, mentre Nina aveva pensato che non sarebbe migrata mai, che fosse inscritta nei suoi geni. La bellezza diventa ciò che se ne fa. Resta solo uno sguardo da cui si vede che ha mollato tutto ciò che è vita, gioia, desideri. Nei suoi occhi non c’è più speranza, solo poca allegria e molta stanchezza. È un uomo che si annoia. Alla fine le fa un mezzo sorriso beffardo. Almeno quello gli è rimasto.

«Credevo che non saresti venuta».

Ha una voce più bassa e strascicata. Dov’è finita la sua superbia? Le mette una mano sulla spalla e le dà un bacio sulla guancia, uno solo. Ha bevuto, Nina lo sente dall’alito.

«L’avevo promesso a Valentin» risponde lei.

«Hai visto com’è carino mio figlio? Ti aspettavamo, entra, abbiamo preparato l’aperitivo».

Nina rivede il corridoio che conosce così bene, ha sempre lo stesso odore, un profumo artificiale alla rosa, rivede la scala che porta di sopra, i mobili sempre nello stesso posto, compreso il tavolino del telefono su cui prima c’erano gli elenchi che ormai non ci sono più, sostituiti da Internet, l’armadietto delle scarpe nel quale tante volte ha lasciato le sue prima di salire le scale a due gradini alla volta per andare in camera di Étienne, la cucina sulla sinistra, con la porta aperta, una cucina nuova come se ne vedono ovunque, con un’isola centrale, una credenza bianca, legni di mare dipinti in celeste. In corridoio c’è la stessa carta da parati. Tutte cose che da giovane le sembravano molto raffinate e che di colpo le appaiono obsolete, come se la casa fosse invecchiata male e con lei Étienne. Non ha un grande stile, in fondo.

Arriva Valentin in calzini, con un cellulare in mano.

«Ti ho chiesto l’amicizia su Facebook, hai visto? Ce l’hai Instagram e Snapchat?».

«No» risponde lei con un sorriso forzato.

In quella casa Valentin somiglia ancora di più al padre alla stessa età. A turbare Nina è la sua presenza, più che quella di Étienne. In quel momento sente che il suo Étienne è andato, che di lui resta solo una pelle morta, che tutte le cellule del suo corpo si sono rinnovate per lasciare il posto a quello sconosciuto che la sta portando in un’altra stanza. Troppa acqua è passata sotto i ponti. Cosa mangia adesso? A che ora? Che abitudini ha? Qual è il suo gruppo musicale preferito? E il suo film del cuore? Come si chiamano i suoi amici? Ha cambiato odore. Prima lei lo riconosceva subito, sapeva di zucchero.

Segue padre e figlio in salotto. Marie-Laure, sul divano, sembra commossa. Si alza, le va incontro, la abbraccia. È cambiata. La bella donna abbronzata ormai ha le rughe. “Quanti anni ha? Una sessantina” calcola Nina mentalmente.

«Nina! Che bello rivederti!».

Anche lei abbraccia Marie-Laure. Ha sempre lo stesso profumo, Fleur de rocaille.

«Scusami, Marie-Laure, scusami».

«E di cosa?».

«Di non essere mai venuta a trovarti».

«Sarei potuta venire io al rifugio... Anch’io ho molto da farmi perdonare. Quando te ne sei andata avrei dovuto capire... Ma non parliamone più, vieni a sederti».

Alle sue spalle Nina vede Marc che le sorride e va a dargli un bacio. Ha messo su un po’ di pancetta. Le sembra meno riservato di prima, più caloroso.

Quante volte Étienne si è lamentato che il padre non gli volesse bene? Chissà se alla fine sono riusciti a parlarsi, capirsi, trovare un punto d’incontro.

Si alza anche Louise. Ha sempre gli stessi splendidi occhi azzurri, svanita l’adolescenza si è fatta donna, una donna bella e luminosa. Dopo di lei tocca al fratello maggiore Paul-Émile, a sua moglie Pauline e ai loro figli Louis e Lola, un maschio e una femmina di otto e dieci anni. Poi entra una bionda sulla quarantina inoltrata, bassa e magra, ma con una stretta di mano energica.

«Sono Marie-Castille, la moglie di Étienne».

«Piacere».

Marie-Castille guarda Nina come una rivale, una minaccia, è una sensazione immediata. La sua stretta di mano e il suo modo di dire «la moglie di Étienne» significano “È mio”.

“Decisamente, appena Étienne tocca una donna scatta un senso di possesso paranoico” pensa Nina.

Nina porge a Marie-Laure la scatola di cioccolatini che le ha portato.

«Non dovevi».

«È il minimo».

Si è messa il vestito che ha comprato il giorno prima. Si sente in maschera come a Carnevale. È pure passata al volo al supermercato a comprare un fondotinta e una matita da labbra rosso carminio che ha mescolato al suo burro di cacao, tanto per darsi un po’ di colore, e si è fatta una riga scura sulle palpebre, alla base delle ciglia. Pensava di aver dimenticato il gesto, ma è il gesto che non ha dimenticato lei.

«Allora, ti occupi del rifugio della Protezione animali?».

«Sì».

«Non mi stupisce. Disegni ancora? No? Che peccato. Ho tenuto molti ritratti che hai fatto a Étienne e Louise, li ho fatti incorniciare, stanno in camera nostra».

Louise fa la chirurga a Lione, è single e non ha figli.

«Io faccio sempre il poliziotto» dice Étienne. «Ho conosciuto Marie-Castille sul lavoro, è la mia commissaria».

Marie-Laure e Marc sono in pensione. L’orecchio di Nina capta vagamente che Paul-Émile e Pauline sono ingegneri e lavorano a Ginevra, ma non ascolta più nessuno, sorride, dice dei sì e dei no.

Étienne non pare malato. Che Valentin le abbia mentito? No, non sembra tipo da dire bugie. L’adolescente scatta qualche foto col telefonino, si fa un selfie e dice a quelli che stanno dietro di lui di sorridere.

Nina sente lo sguardo di Étienne posarsi spesso su di lei, sente che la sta osservando. Che pensa? Probabilmente che anche lei è cambiata, è invecchiata, la pelle, le rughe, tutto il tempo a portare fuori cani e recuperare gatti, i pensieri, i canili che non si svuotano, gli open days per disintasare i box, i cani vecchi che muoiono lì, il dispiacere di non essere riuscita a collocarli, di non aver potuto offrire loro una cuccia al caldo prima del passaggio della grande mietitrice.

“Tutte cose che mi si vedono per forza sul viso e sulle mani” pensa Nina.

Appena si sofferma su Étienne lui guarda da un’altra parte. Sente di nuovo il fastidio che le suscitava un tempo, il suo affetto invadente, le loro schermaglie: «Fai questo, non fare quest’altro», «Piantala di metterti in mostra»...

Étienne si alza.

«Dove vai, caro?» domanda Marie-Castille.

Lui le risponde con voce impastata.

«In un luogo dove non puoi andare al posto mio».

Passa dalla cucina, apre un armadietto, beve tre sorsi del Grand Marnier che la madre usa per il flambé delle crêpes, un modo come un altro di anestetizzare il dolore. Ha la nausea. Sale al piano di sopra, si chiude in bagno, si abbassa i pantaloni, si siede sul gabinetto. Gli gira la testa.

Gli torna in mente un ricordo.

Era sulla spiaggia di Saint-Raphaël, stava amoreggiando con una ragazza che gli piaceva molto. Come si chiamava? Ah sì, Camille. Gli altri l’avevano soprannominata Camomille. «Ma fidati, vecchio mio, non è proprio il tipo di ragazza che ti fa addormentare». Lui aveva fatto un sorriso ebete senza capire, ignorando che la camomilla ha un effetto calmante. Le teneva i capelli lunghi con la mano sinistra per liberarle il viso mentre con la destra la accarezzava nelle zone più interessanti del corpo. A un certo punto un’ombra si era frapposta tra lui e il sole, una presenza ferma. Si era sentito chiamare per nome, si era voltato, aveva aperto un occhio, era la madre. Étienne avrebbe voluto ucciderla. La odiava. Che cavolo voleva? Come le era saltato in mente di intromettersi in quel momento di intimità? Marie-Laure era controluce.

«Che c’è?» le aveva chiesto, aggressivo.

«Dobbiamo tornare a casa, è successo un fatto grave».

Accanto a lei era spuntato il padre, ci mancava solo quello, padre e madre chini su di lui. Camille si era alzata. “Nooo, non te ne andare, era troppo bello”. Étienne era in costume da bagno, gli era venuto un po’ duro, non si era mai vergognato tanto. Ma che volevano? Tornare a casa? A casa dove?

«È morto Pierre Beau».



In salotto Marie-Laure sta versando a Nina una seconda coppa di champagne.

«Poi basta, devo guidare».

La sua voce è coperta dagli strilli di Louis e Lola che si rincorrono per una questione di pupazzetti di Game of Thrones rubati all’una o all’altro.

«Comunque resti a cena con noi» dice Marie-Laure.

Ricerca frenetica di una scusa.

«Non posso, devo andare a recuperare un cane dal veterinario prima delle otto».

«Quale cane?» si informa Valentin.

Nina cerca un’altra bugia, pensa a Romain, poi al vecchio Bob che la notte scorsa, quando si è rivestita a tutta velocità, dormicchiava sul divano.

«Si chiama Bob, è un piccolo griffone. Stamattina non l’hai visto, era già dal medico».

«Cos’ha?».

«Mal di cuore».

Ha risposto d’istinto. “Chi, in questo salotto, ha il cuore più sofferente?” si chiede. Il tempo divide quelli che si vogliono bene... In merito aveva scritto una canzone all’epoca di loro tre. Diceva:



Il tempo divide chi si ama

Anche quei due sposini di cui tenevi lo strascico

Del loro amore restano pallidi ricordi

Il tempo divide chi si ama...



Non ricorda più come continuava. Né le parole né la melodia.

Una mattina il suo ex marito aveva bruciato i suoi quaderni con i disegni e i testi delle canzoni. «Liberiamoci di questo vecchiume» aveva detto, e Nina aveva visto andare in fumo le sue parole e i suoi schizzi. Non aveva provato tristezza, l’aveva lasciato fare senza dire niente, stava accanto a lui come una bambola che avesse un sorriso permanente stampato sulle labbra.

Marie-Castille non pronuncia una sola frase senza infilarci dentro il nome di Étienne, come fosse una garanzia o una sfida da raccogliere: «Étienne pensa che...», «Étienne vorrebbe...», «A Étienne non piace che...», «Étienne ha detto che...», «Étienne dormiva quando...».

Étienne torna in quel momento e si rimette sul divano accanto alla moglie mentre lei sta chiedendo a Valentin se «papà sa che sei andato lì stamattina?».

«No, non l’ho detto a nessuno» risponde l’adolescente.

«Cosa dovrei sapere?» domanda Étienne.

«Che stamattina Valentin è andato da solo al rifugio per animali».

«Mamma, per piacere, ho quattordici anni! Non sono mica andato a spacciare crack all’uscita delle scuole, sono andato a trovare Nina».

«Spero soltanto che Nina non ti abbia messo in testa di adottare un animale» osserva Marie-Castille con un tono di falsa complicità.

La replica di Nina è immediata.

«Non lo faccio mai. Un animale va meritato».

Étienne ride.

«Non sei cambiata».

«Étienne mi ha raccontato che facevate musica, che avevate un gruppo» dice Marie-Castille per cambiare discorso.

«Sì» risponde Nina. «Diciamo di sì...».

Non ha nessuna voglia di parlarne.

«Adoro quando Étienne si mette al pianoforte» continua Marie-Castille.

“Brava” pensa Nina, “sei riuscita a piazzare Étienne nelle tue ultime dieci frasi”. Il quale Étienne le chiede a bruciapelo:

«Vieni a fumare una sigaretta con me?».

«Non fumo» risponde Nina.

«È il momento di cominciare, allora».

«Con l’asma che ha...» reagisce Marie-Laure.

Étienne si alza, Nina lo imita senza guardare Marie-Castille, che di sicuro non è d’accordo, e lo segue nella stanza che porta in giardino.

«Mettiti qualcosa, là fuori si gela» le dice.

«Sì, papà».

Lui sorride. Si ritrovano nel freddo pungente. Saltellano sul posto. Étienne le offre una sigaretta che lei rifiuta.

«Lo sai che non posso. Non ho mai potuto». Poi nota una cicatrice che gli attraversa l’arcata sopraccigliare. «Hai una cicatrice sopra l’occhio».

«Ferita di guerra...» sorride Étienne. «Se ti dicessi chi me l’ha fatta non ci crederesti...».

«Qualcuno che conosco?».

Lui elude la domanda e le chiede:

«Sei felice?».

«Più tranquilla che felice. Sto in pace. E tu sei felice?».

«Come te con la sigaretta: lo sai che non posso, non ho mai potuto».

«Sei malato?».

Étienne la guarda negli occhi. Nina è diretta come sempre. Sembra incollerito, poi abbattuto, come se si arrendesse.

«Chi te l’ha detto?».

«Valentin».

Étienne sembra rintronato. Tra i due scende il silenzio. C’è solo il loro respiro e le nuvolette di fumo nel freddo. Ogni volta che fa un tiro sembra che la bocca gli prenda fuoco.

«Non mi va di parlarne» dice poi.

«Che hai?» insiste Nina.

«Non mi va».

«Perché?».

«Non mi va e basta».

Ha l’espressione testarda dei giorni neri, come quando da bambino o da adolescente gli veniva rifiutato qualcosa. Si invecchia, si cambia pelle, ma certi automatismi non si perdono. Solo i capelli alla fine si perdono.

«Tua moglie lo sa?».

«No... Pensavo che neanche Valentin lo sapesse... Deve aver rovistato nelle mie cose. Torniamo dentro? Fa un freddo cane».

Nina non ha il tempo di rispondergli. Étienne ha già aperto la porta. Dall’interno arriva una folata di calore, l’odore degli stuzzichini, le voci, le risate.

«Vado» dice rivolta ai presenti.

«Di già? Ma sei appena arrivata» fa Marie-Laure, dispiaciuta.

Tutti si alzano per salutarla.

«Ci ha fatto piacere rivederti».

Louise le stringe entrambe le mani.

«Vengo a prendermi un caffè da te prima di tornare a Lione» dice.

Nina sa che non lo farà.

«Con chi passi le feste?» le chiede Marie-Laure.

«Con i colleghi e gli amici del rifugio. Lo facciamo tutti gli anni. Ci invitiamo a turno».

«Tornerai a trovarci?» domanda Valentin.

«Come no... E tu passa quando vuoi, sono là tutti i giorni».

«Okay».

«Verrò anch’io» dice Marie-Laure. «Stavolta vengo davvero».

Valentin fa l’occhiolino a Nina.

«Ti accompagno» borbotta Étienne.

Escono insieme. Si fermano davanti alla macchina di Nina.

«Bella carriola» non può fare a meno di scherzare Étienne di fronte al furgone Citroën.

«...».

«Perché tanta fretta di andartene? Non hai nessun cane da recuperare dal veterinario».

«No, infatti».

«Perché sei venuta?».

«Per Valentin».

«...».

«Ti assomiglia».

«Io somigliavo a lui, tanto tempo fa. Tu invece sei ancora bella».

«Piantala».

«Avrei dovuto scoparti, in fondo. Come le altre».

«Piantala, per piacere!».

«Scusa, scusa, ho sbevazzato. Faccio pena».

Nina vorrebbe parlare di Clotilde, ma non lo fa, non è il momento né il luogo adatto. Gli accarezza la guancia, vecchio tragitto che la mano fa sulla sua faccia, gesti dalla memoria automatica, come i tratti di matita sulle palpebre. Étienne le sorride con aria triste, dà due colpetti sul tetto del furgone e fa dietrofront.

«Contento di averti rivisto» dice.

Nina lo guarda sparire dentro casa. La luce della soglia si spegne.

Riparte con le mani che, come una bomba a scoppio ritardato, cominciano a tremarle per l’emozione. Punta verso se stessa lo specchietto retrovisore e dà un’occhiata al proprio riflesso. Il trucco è quasi sparito, assorbito da una pelle che non è più abituata al superfluo.

Le si offrono due possibilità: tornare a casa e passare l’aspirapolvere mentre riscalda qualcosa nel microonde o andare da Romain Grimaldi a vedere come sta il vecchio Bob.

A meno che... Sono ancora le sette, non è troppo tardi per andare a vedere come sta il gattino Nicola.





37


14 agosto 1994



È una cosa che rientra nel campo dell’impossibile. Il cervello non capta più, non trasmette più le informazioni giuste, si mantiene ad anni luce di distanza, nel tempo che impiega a capire dove vanno a parare le parole tutto è già morto da secoli.

È Marie-Laure a farsi carico dell’annuncio.

«Siediti, cara, ho una brutta notizia da darti. Tuo nonno ha avuto un incidente, è stato investito, non si è potuto fare niente per salvarlo».

Chi è “si”? Si, si, si, si. “Si” è un pronome impersonale atono di terza persona singolare o plurale, ma chi è?

«Non ha sofferto» aggiunge Marc.

Nina non riesce più a muoversi. Tutto si blocca. Ha già visto una scena del genere in un cartone animato, Candy Candy. Sì, era Candy Candy.



Candy è poesia,

Candy Candy è l’armonia,

Candy è la magia,

Candy Candy è simpatia

È zucchero filato, è curiosità,

è un mondo di pensieri e libertà

È un fiore delicato, è felicità,

che a spasso col suo gatto se ne va

Candy, oh Candy, nella vita sola non sei,

anche nella neve più bianca, più alta che mai...



Sì, ricorda un episodio in cui la ragazzina, colpita da una maledizione, si trasforma in statua di pietra.

Di fronte a lei, abbronzati, appena tornati dalle vacanze, tutti aspettano una sua reazione. Étienne, Louise, Paul-Émile, Marc, Marie-Laure. Ci sono anche Adrien e Joséphine. Nina non riconosce più nessuno.

È una statua di pietra. Con martello e scalpello, come Isabelle Adjani nel film Camille Claudel, Marie-Laure scolpisce parole su di lei.

«Il funerale sarà celebrato mercoledì 17 nella chiesa di La Comelle. Pierre sarà sepolto accanto a tua nonna Odile. Ho già sbrigato tutte le pratiche, ho scelto i fiori e la bara, tu sei troppo giovane per pensare a queste cose. È stato un incidente sul lavoro. Resterai da noi per qualche giorno, poi deciderai. Joséphine provvederà al cane e ai gatti».

Nina apre la bocca per sentire la propria voce, farle pronunciare una parola: se la mormora, la maledizione si spezzerà.

«Nonno?».

Nessuno si muove. Solo Adrien allunga la mano per toccarle il braccio, ma lei si ritrae perché niente è vero, perché niente di quello che sta vivendo può essere vero.

Marie-Laure riprende lo scalpello per inciderle addosso un’altra frase.

«Vuoi andare a vederlo nella camera mortuaria?».

E Nina lo chiama di nuovo. Ora basta, bisogna che venga a prenderla.

«Nonno!» implora.

Pierre Beau non entrerà mai in quella casa senza annunciarsi. Ora lo sentirà suonare il campanello come fa con le persone che non hanno una cassetta per le lettere e a cui deve consegnare qualcosa di importante, un pacco, una raccomandata, un vaglia. «Maledetti campanelli» impreca talvolta.

Quand’era piccola un giorno l’ha fatta sedere sul manubrio e l’ha portata a fare il giro con sé. Era fiero di farle vedere le vie che percorreva con il vigore nelle gambe, di dire a tutti: «È mia nipote!».

Forse il campanello si è rotto. Nina si alza, le gambe la sorreggono a stento, va verso l’ingresso, apre un po’ la porta. Non c’è nessuno. Deve farlo reagire, deve dirgli qualcos’altro, parole che lo facciano uscire dai gangheri.

«Nonno, sto continuando a frugare nella posta» mormora.

Poi attende. Chiude gli occhi in una preghiera silenziosa. Si aspetta di vederlo spuntare per darle uno schiaffo. Non succede niente.





38


22 dicembre 2017



Sono ancora alla scrivania, sto lavorando quando vedo i fari di una macchina illuminare la porta a vetri della cucina. Poi i fari si spengono, il motore si ferma. Ai miei piedi Nicola sta giocando con un uccellino immaginario.

Pochissima gente viene a trovarmi, e ancora meno a quest’ora. Suonano. Nina è truccata, ha residui di matita sulle palpebre. «Ho appena visto Étienne» dice. «Dammi qualcosa da bere». Non riesco a trattenere un brivido. Il solo nome di Étienne mi fa vacillare. Sono tentata di metterla alla porta perché non dica niente, perché taccia per sempre. Quasi rimpiango di averle aperto invece di essermi nascosta, come quando eravamo piccoli e non volevo farmi trovare. Eppure ho desiderato a lungo vedere Nina alla mia porta, sia a Parigi che qui.

«Entra».

Si precipita su Nicola, lo annusa, gli dice: «Come stai, piccolo?». Dà un’occhiata alle ciotole del cibo e dell’acqua, deformazione professionale. La vedo contenta, la casa è buona.

Si mette sul divano, fa il giro del salotto con gli occhi, ogni tanto si ferma, «Carina questa casa» dice.

Si rialza per guardare i libri negli scaffali. Prende Bianco di Spagna, lo riconosco dalla copertina, un primo piano delle mani di un bambino con la sciarpa rossa che tengono una palla di neve. Alle spalle del bambino una facciata di negozio coperta di bianco di Spagna, la vernice specifica con cui vengono imbiancate le vetrine quando ci sono lavori o un cambio di gestione, un bianco che significa temporanea chiusura dell’esercizio.

Nina lo sfoglia, mi osserva, lo chiude e lo rimette a posto.

Io non raccolgo l’allusione.

«Ho whisky, porto e Martini bianco. Ho anche Aperol e prosecco, se vuoi posso farti uno spritz».

«Grazie, ma senza ghiaccio» risponde.

«Lo so».

«Te lo ricordavi?».

«Mi ricordo tutto... Come sta?».

Alla fine gliel’ho chiesto. È più forte di me, anche se tutto il mio essere si rifiuta di sapere, non vuole e non può sentir parlare di lui, da parte mia è come una malattia incurabile, un trapianto che non attecchirà più, un rigetto. Nina capisce subito che mi riferisco a Étienne. Torna a sedersi sul divano come una brava bambina. Stento a credere che sia qui, a casa mia. Pensavo che non l’avrei più rivista.

«È molto cambiato. Ha l’aria triste. Ha un figlio di quattordici anni bello e simpatico, si chiama Valentin».

«Lo so, me l’ha detto Louise».

Nina sembra stupita.

«La vedi ancora?».

«Sì. Parliamo di Adrien, quasi mai di Étienne».

Rimane un po’ in silenzio guardandomi in maniera strana, come se avessi detto una parolaccia.

«Vedi qualcuno?» domanda fissandomi con i suoi occhi neri, così scuri che non vi si legge niente.

Ha sempre avuto la facoltà di chiudere lo sguardo, come si chiudono le persiane per non lasciar filtrare nulla.

«Intendi uno psicologo?».

Nina ride della battuta.

«Ma no, un fidanzato».

«Sui moduli barro sempre la casella “nubile senza figli”».

Mi sorride con l’aria di dire “anch’io”.

«Étienne mi ha chiesto se sono felice» dice.

«Che gli hai risposto?».

«È una domanda a cui non è facile rispondere, soprattutto a uno che non vedi da quattordici anni, soprattutto a Étienne».

«Dove l’hai visto?».

«A casa di Marc e Marie-Laure. A un certo punto io e lui ci siamo ritrovati in giardino».

Registro l’informazione. Quindi Nina è tornata lì, al numero 7 di rue du Bois-d’Agland. Di colpo rivedo la grande casa, il salotto, le festicciole, i compleanni degli uni e degli altri, Étienne che prendeva tutto lo spazio e Louise sempre in un angolo, parcheggiata su una sedia con un libro in mano, come un giocattolo con le pile scariche, una bambola bionda con gli occhi azzurri e il meccanismo rotto, ma viva e vibrante all’interno. Nessuno sapeva realmente chi fosse.

«C’era anche Louise?».

Risponde di sì con un leggero tremito nella voce.

«Perché?».

«Perché cosa?» chiede.

«Perché sei andata a casa loro, dai suoi genitori?».

Non risponde, si fa pensierosa, fissa un punto davanti a sé. Come prima, quando mi passava accanto senza vedermi. Poco a poco sta tornando.

«Vi vedete spesso, tu e Louise?» domanda.

«Abbastanza».

«Ti ha detto di Étienne?».

«Detto cosa?».

«Niente».

«Detto cosa?».

«Che aveva l’aria triste».

«Non parliamo mai di lui. Louise sa che non mi è facile... Anzi, non lo sopporto proprio» concludo.

Mi guarda. Le verso un altro spritz a cui do corpo aggiungendo un bel po’ di Martini bianco.

«Avete parlato di Clotilde?».

«No... Posso lasciare la macchina davanti a casa tua?».

«Sì».

«Torno a piedi, ho bevuto troppo».

«Casa tua è lontana, saranno tre o quattro chilometri».

«Sono abituata a camminare».

«E stasera si muore di freddo. Vuoi che ti chiami un taxi?».

Si mette a ridere.

«Un taxi? Roba da parigini... Sono abituata anche al freddo».

«Vuoi dormire qui? Ho una camera a disposizione per gli amici, piccola ma ben riscaldata».

«No, devo tornare, ho i gatti. E poi da quando in qua sono amica tua?».





39


17 agosto 1994



Molti sono ancora in vacanza, eppure la chiesa di La Comelle rigurgita di persone fin sul sagrato. Un’intera famiglia per ogni cassetta delle lettere fa un bel po’ di gente. Tutti gli abitanti del quartiere basso sono venuti a dire addio al loro postino e la chiesa non li contiene, come quando la posta trabocca a forza di non essere ritirata.

Si asciugano gli occhi con fazzoletti di stoffa. Sulle guance scorrono gli anni di lacrime che versavano a Pierre Beau in un bicchiere pyrex.

Nina è arrivata con Adrien ed Étienne. Uno per lato, le danno la mano. Étienne a sinistra, Adrien a destra. Neanche il dolore spezza le abitudini. Hanno seguito la bara fino all’altare. Dietro di loro la famiglia Beaulieu, la famiglia Damamme e Joséphine, come il velo troppo lungo di una sposa al contrario di cui si celebra la disunione, la disintegrazione.

Nina è a pezzi. Orfana. Già barcollante fin dall’infanzia, zoppa, priva di una gamba, ormai è finita, messa al tappeto. Il dolore verrà dopo, per il momento è attonita e ha paura, una paura spaventosa.

Pierre Beau non conosceva la famiglia Damamme, ma i genitori di Emmanuel sono presenti per amicizia con i Beaulieu e per solidarietà con Nina, la “piccola impiegata dell’estate”. E anche perché a investire il postino è stato uno dei loro autisti.

Nina conosce Damamme padre, lo vede ogni giorno in ufficio, così come vede gli altri che cambiano comportamento e tono di voce appena lui fa una domanda o attraversa un corridoio. Ha una bella moglie bionda e con la pelle chiara, elegantissima in abito da lutto. Sembra un po’ Catherine Deneuve. Emmanuel somiglia alla madre, ha la stessa grazia, anche gli stessi occhi.

A Emmanuel sarebbe piaciuto stare accanto a Nina, ma è appena atterrato nella sua vita, mentre gli altri due sono lì da un pezzo, forse da troppo tempo. Non ci si separa dagli amici d’infanzia. Vederla in quella chiesa gli fa venire voglia di sposarla. Strane cose gli passano per la testa quel mattino. Vorrebbe pulire a colpi di spugna il nero di cui è ricoperta, strofinarla, asciugarle il dolore, vorrebbe infilarle un abito bianco e farle dire sì per la vita, sottrarre la bacchetta magica alla fata di Cenerentola e non ridargliela più. È innamorato.

Nina non ascolta le parole del sacerdote, stringe le mani di Adrien ed Étienne, vorrebbe non lasciarle mai più.

Si siede, si alza, si siede e si alza secondo le indicazioni dell’uomo di Dio. Lancia occhiate disperate al Cristo bianco appeso di lato, un po’ in disparte, al di sopra di alcune candele in fin di vita accese il giorno prima. A che pensa l’uomo in croce? A quanti funerali ha assistito da quando l’hanno messo lì? Quale padre può far subire una cosa del genere al figlio? E la Madonna, lo sapeva? Era complice?

Perché quella banda di stronzi divini l’ha separata dal nonno? Non bastava averle tolto i genitori? Ne volevano ancora? Non potevano lasciargli ancora qualche anno, dargli almeno il tempo di andare a sentirla cantare a Parigi? Dare a lei il tempo di portarlo in vacanza al mare?

Ogni tanto guarda la bara in cui Pierre Beau dormirà per l’eternità. Non ne aveva mai vista una. A diciott’anni non si sono ancora visti i morti, a meno di non vivere in un paese in guerra.

Su un cavalletto c’è una fotografia di Pierre ritrovata dai colleghi, era rarissimo che lui si mettesse in posa.

Quella mattina Nina pensa che né lei né Étienne né Adrien hanno fatto catechismo. Pierre se ne infischiava di Dio. «Prima ero comunista» le aveva detto un giorno. Nina non aveva mai ben capito cosa volesse dire essere comunista, a parte proteggere i poveri, mettere i soldi in comune e sputare sulla Chiesa. In seguito, a scuola, aveva imparato che il comunismo poteva assumere la faccia di Stalin o Mao Tse Tung e che era un’ideologia da incubo come un’altra, una potenza utopistica e irrealizzabile come bere il mare.

Anche se non ha fatto catechismo era già stata in chiesa per accendere una candela e fare una preghiera, implorare il cielo che un ragazzo si innamorasse di lei. Dio, fa’ che Alexandre si metta con me. Anche a Adrien capitava di pregare. Nina gli aveva domandato cosa chiedesse, neanche si trattasse di fare un’ordinazione per telefono a Postal Market, e come al solito Adrien aveva risposto: «Un giorno te lo dirò».

Étienne pensa che pregare sia un po’ ricattare il cielo. Entra nelle chiese come un turista che guardi le pareti e le statue con aria poco convinta. Mai si inginocchierebbe a parlare nel vuoto. Trova che la chiesa non sia abbastanza moderna, che appartenga ai secoli del passato, che ormai ci sono il videotel, i computer e i videogiochi. Pensa che se esiste una divinità essa stia nel progresso, nell’avanzamento, nelle grandi scoperte come il missile Ariane e le operazioni a cuore aperto.

Marie-Laure ha chiesto a Nina di scegliere una canzone per il nonno, una canzone che avrebbero ascoltato dopo la messa in omaggio a ciò che era. Pierre Beau non ascoltava mai musica, solo RTL e, di nascosto, Joe Dassin, i trentatré giri della moglie nel giorno dell’anniversario della sua morte. Una volta Nina l’aveva sorpreso chino sul giradischi che per il resto dell’anno stava sul cassettone di camera sua a coprirsi di polvere.

Così lei, Étienne e Adrien hanno ascoltato tutto il repertorio del cantante sgranando gli occhi da quanto era superato, lontanissimo dalla musica che loro amano e venerano. Un altro mondo, soprattutto le orchestrazioni. Alla fine Nina ha scelto Et si tu n’existais pas per la frase “Come un pittore che sotto le sue dita veda nascere i colori del giorno”. Non poteva certo scegliere Les Champs-Élysées, il nonno non aveva mai messo piede a Parigi, ci sarebbe andato per la prima volta a settembre per sistemare Nina al CROUS. Entrambi pregustavano già l’idea di salire all’ultimo piano della torre Eiffel.

Appena sente un fremito, un movimento nella folla, Nina interroga Marie-Laure con gli occhi per seguire le sue indicazioni.

Dopo la canzone sei uomini sollevano la bara e, come all’arrivo, Nina, Adrien ed Étienne la seguono fino all’uscita, dove viene messa nel carro funebre.

Il sole già picchia. Nina pensa che per la sepoltura del nonno il clima avrebbe potuto fare uno sforzo, avere un po’ di decenza e piangere come gli altri, mettersi in sintonia con la tristezza degli uomini.

La gente va a salutarla, quantità di persone che non conosce le depositano sulla guancia lacrime miste a moccio. Nina ringrazia. Non si sente più le gambe. Anche durante le condoglianze che tutti le fanno non lascia mai le mani di Étienne e Adrien.

Quando viene il suo turno Emmanuel le prende la nuca e le dà un bacio sulle labbra, un bacio possessivo, una cosa che la disgusta e allo stesso tempo la rasserena. È bellissimo, la guarda con occhi pieni di compartecipazione, la bacia davanti a tutti, davanti al padre e alla madre. Suggella un patto fra loro. Mentre la bacia Nina sente le dita nervose di Adrien ed Étienne stringerle più forte le mani.

Poi c’è da andare al cimitero in macchina, seguire il carro funebre traboccante di fiori.

Nina è nell’Espace dei Beaulieu, seduta dietro fra Étienne e Adrien. Dietro di loro, Louise e Joséphine. Quasi come se stessero andando a Saint-Raphaël.

Marie-Laure le dà una bottiglietta d’acqua. «Bevi un po’, cara. Al cimitero farà caldo. E sarà dura».

Per fortuna c’è Marie-Laure. Da quando è tornata da Marsiglia, Nina dorme in camera di Étienne. Pensa a tutto Marie-Laure, anche a lavarle la biancheria. Dedica le sue giornate a organizzare il funerale, compilare documenti, occuparsi dell’assicurazione e della banca. Gestisce il futuro di Nina, almeno quel che ne resta.

Si fermano davanti al cancello. Fa un tale caldo che si distinguono appena gli uni dagli altri, il riverbero della luce sulle lapidi brucia le retine, quelli che camminano fino alla tomba dei Beau sembrano ombre. Nina conosce il punto esatto, ha spesso accompagnato il nonno a portare un fiore a Odile. Nonna Odile: per lei una sconosciuta, per lui il grande amore di cui non parlava mai. Nello stesso luogo riposano i genitori di Pierre Beau, uno zio, una prozia acquisita e un fratellino morto a quattro anni, prima che Pierre nascesse.

Il prete benedice il feretro, i fiori stanno già cominciando ad appassire, sotto quel sole cocente i gambi non si reggeranno dritti per più di un’ora.

“Che idea del cavolo morire ad agosto, nonno”.

Con l’aiuto delle corde la bara viene calata nella fossa a raggiungere gli altri. “Un giorno anch’io finirò là dentro” pensa Nina.

Il prete lancia una manciata di terra nella buca, poi tocca a Nina, poi agli altri. Alla fine i marmisti richiuderanno la tomba.

Ci sono tre targhe: A nonno, Al nostro amico, Al nostro caro collega.

Tra la folla che suda e comincia a disperdersi nel caldo insostenibile Nina non vede la donna che non le stacca gli occhi di dosso da quando è arrivata al cimitero per mano a Étienne e Adrien.

Nessuno l’ha notata, si tiene in disparte come se fosse venuta a raccogliersi sulla tomba di qualcun altro, mentre è venuta proprio ad assistere all’inumazione di Pierre Beau.





40


22 dicembre 2017



Nina se n’è andata. Nicola si è addormentato in una delle mie scarpe. Io sono qui immobile, senza più voglia di lavorare. Bicchieri di spritz vuoti. In genere tollero bene il silenzio, è anzi un compagno di strada a cui sono affezionata, ma il silenzio dopo Nina è insostenibile.

E le sue ultime parole: «Da quando in qua sono amica tua?».

Mi metto il cappotto ed esco. Il freddo mi attanaglia faccia e mani. Nina non c’è già più, il giardino è buio e vuoto, il grande tiglio sembra intirizzito.

Sfioro la sua macchina, la cerco per strada, la vedo lontano, sotto un lampione, figurina fragile e furtiva che cammina velocemente. La seguo, non voglio più perderla.

Il telefonino mi vibra in tasca. È Louise. Come se mi vedesse. Non chiama mai dopo le otto di sera. Per scambiare due chiacchiere Louise ha orari da ufficio, 9-12 o 14-18.

«Pronto?».

«Che stai facendo?».

«Cammino».

«Dove?».

«Sulla strada davanti a casa mia».

«È notte».

«Lo vedo» rispondo con un sorriso.

«Vuoi che passi da te?».

«Richiamami dopo».

«Sei con qualcuno?».

«No».

«Sembri strana».

«Sembro sempre strana».

Cade la linea. A meno che Louise non abbia riattaccato. Non mi va di richiamarla subito, voglio seguire Nina, seguire le sue orme tenendomi a qualche centinaio di metri dietro di lei.

Quante volte, quand’eravamo bambine, l’ho seguita per il puro piacere di farlo? Mi è sempre piaciuta la sua silhouette. Viste di spalle le persone sono più misteriose, raccontano altre storie. I comportamenti mi interessano più degli sguardi.

Nina non si dirige verso casa sua, devia per il centro. Siamo sole, non c’è anima viva, solo la pallida luce di qualche vetrina che Nina oltrepassa senza guardare. Cambia direzione, si ferma davanti alla porta di una casa in rue Rosa-Muller, sembra incerta. Le finestre sono illuminate. Torna sui suoi passi. Mi nascondo nella rientranza di un portone a una certa distanza.

Alla fine va a suonare. Pochi secondi dopo qualcuno le apre, Nina sparisce dentro. Mi avvicino con la massima discrezione e leggo R. Grimaldi scritto a penna sulla cassetta delle lettere. Perché ha esitato a entrare?

Dopo dieci minuti non è ancora ricomparsa. Me ne vado reprimendo un brivido. Richiamo Louise.

«Puoi venire a prendermi?».

«Dove sei?».

«Davanti alle poste».

«Arrivo».

Aspetto solo cinque minuti. La sua macchina rallenta alla mia altezza, salgo. Non vedo Louise dall’estate scorsa. È imbacuccata in un piumino blu, un giaccone da sci. Si veste spesso di blu, fa pendant con i suoi occhi azzurri. Prima della donna, è il medico ad auscultarmi. In mezzo secondo mi scannerizza dalla testa ai piedi, un controllo lampo, come prima Nina con le ciotole del gatto.

«Ti porto a casa?» chiede.

«Sì».

«Tutto bene?».

«Sì».

In macchina il suo profumo mi dà alla testa. Osservo il suo profilo perfetto, volitivo malgrado la dolcezza che emana.

«Grazie di essere venuta. Grazie di essere nella mia vita. Che avrei fatto senza di te?».

Non risponde, mi fa solo un sorriso triste.

Arrivate davanti a casa mia nota il furgone del rifugio.

«C’è Nina?».

«È andata via».

«Perché la sua macchina è qui?».

«Aveva bevuto troppo, è tornata a casa a piedi».

Rimane un attimo in silenzio.

«Non sapevo che vi rivedeste».

«È una cosa recentissima. L’ho incontrata due volte in una settimana dopo anni che non la vedevo».

Louise mi accarezza la mano.

«Stai tremando» dice.





41


17 agosto 1994



Sono le due del pomeriggio. Nina è seduta sul divano di casa Beaulieu, nel salotto dove tanto spesso ha ballato. Guarda senza vederle le ultime persone che hanno assistito al funerale, quelle che mangiano qualcosa prima di rimettersi in strada.

Che strada?

Pierre conosceva solo gente del luogo, aveva viaggiato solo attraverso le cartoline che consegnava. I Damamme se ne sono andati. Emmanuel è passato rapidamente. Nina ha capito che avrebbe voluto rivederla quella sera ma non aveva osato dirlo, oppure l’ha fatto e lei non se lo ricorda. A casa sua il tavolo della cucina sarà apparecchiato per due da domestici invisibili, ma lei non ci andrà. Forse non ci tornerà più. Fra quindici giorni partirà da La Comelle.

Resta il problema degli animali. Marie-Laure e Joséphine si sono offerte, il cane e due gatti andranno a casa di Marie-Laure, gli altri due gatti, più vecchi, nell’appartamento di Joséphine.

Dopo la gita a Marsiglia, Nina non è più tornata a casa. Tutti le hanno raccomandato di starne lontana, neanche il nonno avesse minato il giardino prima di morire, neanche fosse la scena del crimine.

Solo Joséphine ci passa mattina e sera per dar da mangiare agli animali, portare fuori Paola e aprire le finestre per far prendere aria alle stanze.

Sente che è arrivato il momento di tornarci. Decide di scappare. Vuole riappropriarsi delle sue cose e di camera sua, e vuole farlo da sola. Affrontare se stessa. Sgattaiola fuori da casa di Étienne al momento giusto, quando nessuno se ne accorge. Dopo telefonerà ai ragazzi perché la raggiungano, ma in un primo momento ha bisogno di solitudine. Perdere il nonno l’ha fatta invecchiare, muoversi le costa una tale fatica che ha la sensazione di avere cent’anni.

Fuori il sole è sempre cocente. Non può fare a meno di pensare al nonno. Avrà caldo o freddo nel suo buco?

Percorre le strade tenendosi all’ombra e arriva a casa pochi minuti dopo. Apre il cancelletto, Paola sta dormendo sotto un albero nella cesta messa da Pierre accanto alla sedia a dondolo sulla quale ha schiacciato anni di pisolini. Nina ci si siede sopra, chiude gli occhi, posa la mano sulla pelliccia della cagna. Due gatti spuntano tra le sue gambe.

“La vita non sarà più come prima” pensa. “È una frase idiota da soap opera idiota, ciò non toglie che la vita non sarà più come prima”. In fondo quella vita insieme al nonno era calda, tranquilla, dorata. Quando l’ha visto per l’ultima volta? La sera in cui hanno cenato in giardino con Adrien. Gli aveva detto un «Buonanotte, nonno» veloce, senza scendere a dargli un bacio. La mattina, quando si era svegliata, lui era già andato a lavorare. Poi c’era stata Marsiglia, la fuga con Adrien, la forza a cui aveva fatto ricorso l’amico per proteggerla. Forza o debolezza? Forse aveva avuto paura di sobbarcarsi il dolore di Nina da solo e l’aveva portata lontano in attesa che Marie-Laure si incaricasse del lavoro sporco. Si sente ingiusta nei confronti di Adrien, ma non può fare a meno di pensarci: la parentesi marsigliese è stata un gesto d’amore o di viltà?

Aprendo la porta di casa prova un disagio, una vertigine, un brutto presentimento, come se penetrasse in un luogo sconosciuto e ostile.

Mentre voleva soltanto stare da sola, faccia a faccia con le cose di Pierre Beau per abituarsi al nulla, mettere a posto, selezionare e rileggere, appena entra in cucina vede gli armadietti aperti e vuoti. Non c’è più traccia di cibo, neanche sale e pepe sono più al loro posto. Resta solo il tavolo, ma senza le sedie. Istintivamente apre il frigorifero, vuoto anche lui e con la spina staccata. Non capisce. Sembra che si stia preparando un trasloco.

Senza pensarci, probabilmente perché è la parola che ha pronunciato più spesso da quando è nata, chiama:

«Nonno?».

La sua voce risuona sorda.

Trattiene il respiro entrando in camera di Pierre al piano di sopra. Anche lì non c’è più niente. Hanno rubato la sua vita, la loro vita. Non ci sono più i trentatré giri, il giradischi, i vestiti, le lenzuola, il letto.

C’è solo il grande armadio, smontato. Perfino le foto sono scomparse. Per Nina è un’altra morte, un tradimento, il colpo di grazia.

Chi può essere stato?

Non certo Joséphine. Né Marc e Marie-Laure Beaulieu, che in quei giorni le sono sempre stati accanto. Inoltre non avrebbero mai osato, in nessun modo avrebbero cercato di arrecarle altro danno. Deve per forza essersi trattato di estranei, un furto, qualcuno che ha approfittato del decesso del nonno per fare una visitina a casa loro. Pierre le aveva accennato agli opportunisti che studiano i necrologi, cercano l’indirizzo del defunto, notano le persiane chiuse o le cassette delle lettere piene e rubano tutto prima della successione, ma che senso aveva fare un colpo in una casetta operaia come la loro? A parte l’amore che li univa, sotto il loro tetto non c’era niente di valore. Forse i libri con la rilegatura in pelle, l’opera completa di Victor Hugo che una “gran dama” gli aveva regalato all’inizio della sua carriera, quand’era un giovane postino? L’intera collana era scomparsa insieme al resto. Il nonno era così fiero del suo “tesoro”, ogni volta che si profilava un problema di soldi diceva a Nina: «Alle brutte venderò i Victor Hugo».

Vorrebbe andare in camera sua a pochi metri di distanza, in fondo allo stretto corridoio, ma esita. Forse i ladri sono ancora lì, nascosti da qualche parte. Ha la sensazione di essere un’estranea in casa propria. Nel giro di pochi giorni le hanno tolto tutto.

Chiama Paola. La cagna sale le scale e le posa il naso umido nella mano. Nina pensa che non riuscirà mai a separarsi dagli animali, ora non più.

Apre la porta. Pare che non manchi niente. Poster e foto sono ancora attaccati alle pareti, e ci sono le musicassette, i romanzi, le matite a carboncino, i pastelli a olio. Apre i cassetti del comò e trova la biancheria e i teli da bagno. Tutto è stato rovistato e rimesso sommariamente a posto. È come uno stupro, hanno messo le mani nei suoi effetti personali. Scende di nuovo nel piccolo salotto, non c’è più il tavolino basso né il televisore né il videoregistratore. Sono sparite anche le cassette VHS, i suoi film e quelli del nonno. A Natale scorso gli aveva regalato la filmografia integrale di Jean Gabin.

Il vecchio divano, talmente brutto che Nina l’aveva coperto con un lenzuolo, si è volatilizzato. L’incidente ha rubato loro la vita, il furto si è portato via la quotidianità. Si siede per terra aspettando che le passi l’attacco fulminante d’asma. Rimane lì un’ora abbondante, poi sente all’esterno le voci di Étienne e Adrien che la riscuotono dal torpore.

Gli amici la trovano seduta sul pavimento con Paola accanto, al centro della casa spoglia, col respiro che va per conto suo e una gran voglia di morire.





42


23 dicembre 2017



La scuola Georges-Perec è vuota. Le aule sono chiuse.

C’è solo Romain Grimaldi, al lavoro nel suo ufficio. È passato così, perché è solo, perché a casa si annoia. Portare a spasso Bob un paio di volte è piacevole, ma fuori si gela. Si è messo una stufetta vicino ai piedi, non si è tolto il cappotto, legge la posta, risponde a qualche mail.

Gli alunni delle medie devono essere ancora a letto o a guardare la televisione in attesa dei regali. La gente sta in famiglia. Quella di Romain è in Australia.

Ieri sera ha chiesto a Nina di trascorrere insieme la serata di Natale. Lei ha risposto di sì senza pensarci. Lui non se lo aspettava.

Nina.

Qualche telefonata, tra cui una all’archivio del dipartimento “da parte di...”, e Romain ha ricevuto frammenti del suo fascicolo scolastico. Brandelli. Ha letto note e commenti alla sua licenza liceale sopravvissuti al tempo. Un’alunna brava in tutte le materie. Ha ricostruito il puzzle: promossa con menzione speciale, indirizzo arti plastiche, diciassette su venti. Avrebbe dovuto proseguire gli studi. Perché è rimasta lì? Nel fascicolo c’erano le scansioni di alcuni suoi disegni, ritratti a carboncino di due ragazzi, sempre gli stessi, di cui aveva colto i tratti salienti in maniera notevole. Un talento innegabile. Il mestiere di Romain consiste proprio nell’individuare gli alunni migliori, e forse è ciò che ha percepito in Nina la prima volta che l’ha vista al rifugio.

Ieri sera è passata a casa sua. Da dieci giorni si presenta senza avvertire. Suona alla porta e pochi minuti dopo fanno l’amore. Per il momento non capisce se quelle intrusioni gli piacciano o no. I suoi alunni lo chiamano “avere una crush”, espressione che Romain non conosceva e che significa provare attrazione per qualcuno. «Vuol dire andarci sotto, prof. Qualcosa che le piace, insomma».

Nina è rapida, le sue mani hanno qualcosa di brusco, non perde tempo. I suoi gesti esprimono esattamente il contrario della profondità e della dolcezza che hanno la sua voce e il suo sguardo. Sembra provata, diffidente, tesa, come se nel letto di Romain si servisse di lui e gli restituisse il favore soddisfacendolo. Senza amarlo.

Eppure se stasera non si facesse viva lui proverebbe una sensazione di vuoto vertiginosa.



*



Étienne apre gli occhi, ha difficoltà a riemergere. Quando la testa gli dice che è l’ora di alzarsi qualcosa dentro di lui si rifiuta, il corpo glielo impedisce. Vorrebbe ripiombare in un sonno immediato, sfuggire alla mattina, sfuggire alla giornata, continuare a sognare. Svegliarsi significa rientrare in sé, e lui non ne ha la forza.

Marie-Castille si è alzata da un pezzo. Fuori c’è una luce grigia invernale. Étienne sente le voci al piano di sotto, prima quelle dei genitori, poi il timbro acuto di Valentin, che sale fino a lui. Suo figlio. Dio, quanto ama suo figlio! Non avrebbe mai creduto di essere capace di amare un altro essere più di se stesso. Odore di caffè e pane tostato, odori del pranzo in preparazione. Tutto si mescola nella casa della sua infanzia. Dà un’occhiata alla sveglia, le undici e un quarto. Deve alzarsi, lavarsi, vestirsi. Come al solito Marie-Castille starà raccontando a qualcuno che il marito aveva bisogno di riposo, che sta recuperando, che «bisogna lasciarlo dormire, poverino».

Ripensa a Nina, al colpo che gli è preso ieri sera vedendola. Non è cambiata. Forse la pelle, un po’. Prima aveva una grana come seta, cipria, sabbia bruna. Ripensa a quello che gli ha detto. Valentin sa. Come fa a sapere? Lui non ne ha parlato con nessuno e ha lasciato i risultati degli esami clinici in ufficio, in un cassetto chiuso a doppia mandata. Non ha mai portato a casa la malattia. Quando Marie-Castille verrà a saperlo perderà la testa ed Étienne vuole vivere la propria vicenda lontano dal tumulto. Non può neanche immaginare come cambierebbe lo sguardo degli altri, non reggerebbe la loro empatia, la loro pietà. Il suo mestiere è fatto solo di quello, di vittime. Non ci tiene a ritrovarsi dall’altra parte.

Louise è l’unica al corrente, ma tiene la bocca chiusa. Ha sempre tenuto la bocca chiusa.

È al terzo stadio, ovvero “localmente avanzato”. Il che significa che ormai sono interessati anche i linfonodi. Deve farsi operare per frenare il dilagare del danno, poi sottoporsi a una prima chemioterapia, un protocollo di sei mesi per vedere come si comporta il tumore, se il cancro indietreggia di fronte all’avversario. Una seduta ogni due settimane, in ambulatorio, con un catetere nel braccio che gli inietterà il veleno. Potrà leggere il giornale, se vuole. Gliel’hanno detto: «Durante la seduta niente le impedirà di guardare un film o fare quello che le piace». Sennonché a lui piace nuotare controcorrente, fare surf, suonare la chitarra, portare il figlio a scuola, osservarlo di nascosto mentre scherza con i compagni, bere un bicchiere di rosso alla mescita vicino al commissariato, gli piace l’adrenalina di cogliere un delinquente in flagrante reato e metterlo alle corde, sorprendere Marie-Castille che mangia un gelato di nascosto per non tentarlo, l’odore della sua crema da notte quando si infila a letto accanto a lui, ascoltare musica.

Non si farà curare.

Preferisce morire all’aria aperta, in riva al mare, anziché trascinarsi per mesi nel deperimento fisico fino a che la moglie e il figlio si ricorderanno più del suo numero di camera d’ospedale che della sua faccia.



*



«Che cazzo di regalo di Natale» sibila Nina tra i denti. C’è un cane legato davanti al rifugio con tre centimetri di corda, terrorizzato quando lei gli si avvicina. Sembra quasi che si vergogni di essere stato mollato lì. Da quante ore si sta strangolando? È giovane, avrà sì e no un anno, è fradicio, affamato, un disastro. Un incrocio tra un pastore dei Pirenei e la iella. Le viene da piangere. Non ne può più. Quanto tempo ancora reggerà? “E tutti quei coglioni che si regalano cagnolini per Natale! Chi andrà a recuperarli a fine luglio, quando avranno smesso di essere ‘così carini’? Toccherà a me. ‘Che fai per le vacanze?’. ‘Mi sbarazzo del cane. E forse anche dei figli e della moglie se rompono troppo il cazzo. La vita è breve, bisogna godersela’. Quanto a te, ragazza, raccogli la merda degli altri”.

Lo stacca dalla cancellata, lo porta in ufficio, lo asciuga, lo tranquillizza. Il bastardino puzza e trema. Lo esamina, scopre i parassiti e i segni che ha sul corpo, guarda se ha un tatuaggio o un chip che lo identifichi.

Gli dà una ciotola d’acqua e una di croccantini. Lui non si fa pregare.

Sente il motore della macchina di Simona con sollievo, stamattina non ce la fa proprio ad affrontare da sola quell’abbandono. Simona posa una scatola di cioccolatini sul tavolo di Nina dicendo: «È per tutti!». Poi guarda in basso, sgrana gli occhi ed esclama:

«Ohibò, e questo da dove spunta?».

«Regalo di Natale. Era attaccato fuori».

«Dove lo mettiamo?».

«Bella domanda. Gli facciamo delle foto e lo segnaliamo alla municipale».

«A quest’ora i vigili dormono».

«Lo so».

«Sei venuta a piedi?».

«Sì».

«Coraggiosa».

«Meno di te».

Simona non risponde. Indica il cane morto di freddo che si riscalda sotto la coperta guatando le due donne come un imputato in attesa del verdetto.

«Come lo chiamiamo? Natale? Gesù? Maria?» chiede Simona accarezzandolo. «Ha il colore di un cannelé» dice poi. «Sai, i dolcetti di Bordeaux...».

«Vada per Cannelé» decide Nina.

Nel tempo che impiegano a pulire, portare fuori e accudire tutti gli altri animali si sono fatte le tre del pomeriggio. Due volontari si sono uniti a loro per aiutarle con le passeggiate. Dato che il rifugio è un edificio ormai vecchio, col freddo Nina mette un po’ di paglia in ogni box benché sia vietato per misteriosi motivi sanitari. Mette anche una coperta nelle ceste e dentro le cucce.

Durante l’inverno Simona fa cuocere gli scarti che il macellaio le tiene da parte. Nina detesta quell’odore di frattaglie che Simona fa rosolare in grandi tegami, ma è una pietanza che riscalda gli animali. Prima di andarsene Simona fa qualche scatto di Cannelé che Nina posta sui social network.



Trovato stamattina legato al cancello del rifugio dell’ADPA. Maschio, circa un anno, non identificato. Se qualcuno lo riconosce è pregato di contattarci.



Pubblicare un annuncio così è come parlare a un muro, ma spera che qualcuno si impietosisca e decida di prendere Cannelé. Le adozioni sono come le sparizioni, più passa tempo e meno probabilità ci sono di avere notizie.

*



Il furgone del rifugio non è più davanti a casa mia. Non so quando Nina sia venuta a riprenderselo, non l’ho sentita.

Guardo un po’ ovunque se mi ha lasciato un biglietto, nella cassetta delle lettere, sotto la porta, nella cesta di Nicola, due parole qualsiasi, solo un “Ciao, baci, buon Natale, passo uno di questi giorni, stai bene, mi ha fatto piacere vederti”.

Sì, due parole qualsiasi.

Non so più quel che faccio.

Sto scrivendo un articolo per informare i lettori del giornale che le ricerche col sonar nel lago della foresta si sono definitivamente interrotte, nessun altro corpo è stato trovato nell’area in cui è stata ripescata la macchina e neppure gioielli, metalli o armi. Ormai sembra assodato che ci sia una sola vittima, quella ritrovata tra le lamiere.

C’è solo un indizio in più che mi è stato confermato da una persona che conosco, un gendarme di La Comelle: il corpo era sul sedile posteriore e non davanti. Si stanno vagliando tutte le ipotesi. Suicidio, incidente, omicidio, solo il tempo permetterà di sapere.

La notte scorsa ho sognato Clotilde Marais, era seduta accanto a me, sul bordo del letto. Un incubo. Mi sono svegliata in un bagno di sudore, credo di aver urlato nel sonno.

«Virginie, è incredibile che sia proprio tu a parlare del mio caso sul giornale» diceva. Si burlava di me, parlava a voce altissima. Le rispondevo tremando: «Ma Clotilde, non sei mica tu in quella macchina». Lei mi sorrideva come faceva sempre quando ci incontravamo nei corridoi del liceo. Sorrideva al muro alle mie spalle, e quel muro era Étienne. Mi voltavo, Étienne era lì, aveva diciott’anni e piangeva lacrime di sangue.





43


17 agosto 1994



Le nove di sera. Adrien è steso sul letto in camera di Nina, la ascolta respirare. Di quando in quando lei si addormenta per qualche minuto, poi si sveglia di soprassalto e parla, fa domande che vorrebbero risposte: «Perché sta succedendo proprio a me?», «E ora che faccio?», «Chi ha svuotato la casa?», «Credi che nonno ci veda da dove si trova?», «Secondo te c’è una vita dopo la morte?», «Non si sarà mica suicidato perché andiamo a Parigi?», «Perché l’autista del camion non l’ha visto?», «Quale sarà stato il suo ultimo pensiero?», «Come farà mia madre a sapere che suo padre è morto?», «Secondo te verrà a prendermi?».

Domande che non cessano di ronzarle in testa.

«Secondo te sono stata punita perché leggevo la posta degli altri?».

«Non lo facevi più».

«Sì, avevo ricominciato...».

Adrien le accarezza i capelli, la rassicura, le ripete che lui c’è e ci sarà sempre.

«E se muori anche tu?» mormora lei.

«Non muoio, tranquilla».

«Che ne sai?».

«Lo so».

Paola russa rumorosamente senza sapere che presto andrà a vivere altrove.

La casa non è di proprietà, Pierre Beau ce l’aveva in affitto dal comune, devono renderla. La tragedia va troppo in fretta, troppo lontano. Il dolore è profondo e sotterraneo, un rullo compressore.

Sebbene Marie-Laure e Joséphine le abbiano assicurato che non si ritroverà mai sola, che per lei ci sarà sempre un posto nelle loro case, resta giustappunto un posto, un divano letto o un letto in camera di qualcun altro. Adrien le ricorda che tra poche settimane saranno tutti e tre a Parigi, che la vita continuerà, ma Nina si sente fragile come un bicchiere in cristallo di Boemia posato sui binari di un treno lanciato a centocinquanta all’ora. Pensa che la disgrazia sia ineluttabile.

Marc e Marie-Laure Beaulieu sono andati alla gendarmeria a segnalare il furto in casa di Pierre Beau. I vicini non hanno visto niente. In agosto la maggior parte della gente è ancora in vacanza, cosa di cui i ladri devono aver approfittato. Non ci sono tracce di effrazione, ma quando i gendarmi hanno saputo che la chiave era sotto un vaso da fiori accanto all’ingresso hanno alzato gli occhi al cielo. «E il cane? Troppo buono per mordere?».

Adrien sta cominciando a scivolare nel sonno. Sono sfiniti. Da quando sono tornati da Marsiglia è stata tutta una successione di notti in bianco e giornate tristi. “Quante volte Adrien ed Étienne hanno dormito qui?” si chiede Nina. Pacchetti sventrati di Kit Kat o caramelle sul pavimento, fruscio del sacco a pelo ogni volta che uno di loro si muoveva nel sonno. Quante volte, scoprendo le condizioni della stanza, Pierre Beau le aveva gridato: «Nina! Metti a posto camera tua! E falle prendere aria, puzza di piedi!».

Il nonno non la sgriderà più. Nina si domanda se là dove si trova ci siano cassette delle lettere, cartelle esattoriali da distribuire. Si domanda anche se abbia ritrovato Odile, se stiano facendo il giro del paradiso insieme.

Adrien dorme con la mano in quella di Nina. La finestra è spalancata. La temperatura sta cominciando a calare. Da qualche parte una famiglia che non è stata ancora colpita da un lutto si dà da fare intorno a un barbecue. Nina sente le risate, il tintinnio dei bicchieri, bambini che giocano in una piscinetta di plastica. Il suo quartiere non è come casa di Emmanuel, nella sua via le piscine sono gonfiabili.

Poco prima il telefono, che miracolosamente non è stato rubato, ha squillato tre volte a distanza di un quarto d’ora. È sicura che sia lui. Emmanuel la sta cercando.

Étienne dev’essere con Clotilde. Non l’ha ancora vista da quando è tornato da Saint-Raphaël, ha tirato fuori la scusa dei preparativi del funerale per evitarla, ma stasera non poteva sottrarsi. Vuole chiudere una volta per tutte. Clotilde deve capire che tra poco lui andrà a Parigi e che desidera soltanto una cosa: avere diciott’anni senza legami.

Nina ha sete.

Nel tardo pomeriggio Joséphine è passata a lasciare una confezione d’acqua e qualcosa da mangiare in cucina. Ha visto stupefatta la casa svaligiata. «Stamattina era ancora tutto in ordine».

Nina ha quasi paura di scendere da sola nella casa vuota. A infestare i luoghi non è il fantasma del nonno, ma quello dei ladri. Accende la luce del corridoio e va in cucina. In casa aleggia un profumo sconosciuto. Ha un brivido, prende una bottiglia e si affretta a risalire in camera, dove si addormenta quasi subito. Si sveglia pochi minuti dopo in preda a un incubo, contenta di riaprire gli occhi. Le sembra di sentire un rumore in giardino, forse i gatti. Si affaccia alla finestra, la strada è deserta, c’è solo una vecchia camionetta blu ferma un po’ più avanti. Le farfalle notturne danzano alla luce dei lampioni.

Non ha più sonno. Si alza, infila le pantofole e va alla porta d’ingresso. Due gatti vengono a elemosinare qualche carezza. Apre la porta, i felini la seguono. Si siede su uno scalino, osserva il cielo, si sta lentamente facendo notte. Non riesce a visualizzare il proprio futuro. Prima era bello, sconosciuto, pieno di speranze, stasera le sembra qualcosa in cui sia impossibile credere. Le sue energie sono anestetizzate, i muscoli della sua vita atrofizzati.

Alle sue spalle si apre una porta, i due gatti scappano.

Ma non è la porta d’ingresso, è quella della cantina. Nina è paralizzata, le sembra di essere in un film dell’orrore, come quelli che guarda con Étienne e Adrien rigorosamente al buio.

Non ci sono più barriere tra lei e lo spavento: davanti ai suoi occhi l’ombra di un uomo altissimo sta trasportando una grossa scatola di cartone piena di vecchiumi che lei e il nonno rimettevano in vendita ogni anno in occasione del mercatino di maggio. Con quello che incassavano si pagavano una frittata e un po’ di formaggio fresco artigianale al pranzo campestre organizzato dal comune. Riconosce una lampada da comodino appartenuta a lei e altre cianfrusaglie che spuntano dalla scatola, tra cui le sue Barbie. Vedendola, l’uomo si ferma un attimo, poi continua per la sua strada borbottando qualcosa di incomprensibile, le passa davanti e sparisce in strada. Nina non osa muoversi né chiamare Adrien in suo aiuto, è paralizzata, ha il cervello scollegato come quando Marie-Laure le ha detto che era morto il nonno, è incapace del minimo gesto. Alla sorpresa e allo spavento si aggiunge la paura: qualcun altro sta salendo le scale della cantina. Quanti sono là sotto, in quella stanzetta dove sono ammassate bottiglie, attrezzi da giardino, vasi sbreccati e barattoli di marmellata? Appare un’altra ombra, stavolta di una donna. È magrissima, con i capelli di media lunghezza. Essendo controluce, Nina non la vede in faccia. Sta portando qualcosa di grande e pesante, più grosso di lei, un oggetto che Nina riconosce subito: la macchina da cucire Singer della nonna. Subito prima di spegnere la luce assestando una spallata al grosso interruttore, la donna vede la figura impietrita di Nina che la guarda dallo scalino su cui è seduta e si ferma. Il chiarore smorto del crepuscolo le fa sembrare due fantasmi.

Nina ha la bocca secca, non riesce a dire una parola. Per chiudere la porta la sconosciuta dà un piccolo calcio nel punto giusto per far scattare la serratura. Sembra che conosca i gesti da fare. Prima l’interruttore e poi la porta, come se avesse familiarità con i luoghi, come se lei fosse a casa sua e Nina in visita.

«Ciao. Niente paura, sono io».

«...».

«Sono venuta a prendere la mia roba».

«...».

Ha una voce tremula e incerta.

«Vado a mollare questa, che pesa, e torno».

Come prima aveva fatto l’uomo, le passa davanti e sparisce in strada. Ricompare pochi secondi dopo, da sola e senza niente in mano. Probabilmente l’uomo la aspetta fuori.

«Non sapevo che ci fossi. Sei proprio carina. Ti ho visto al funerale del vecchio».

«...».

«Ti è cascata la lingua?».

«...».

«Sai, non è facile... La vita non è facile per nessuno».

«...».

«Mi dirai che non ci conosciamo. Non puoi ricordarti di me, eri troppo piccola».

Si siede su uno scalino più in basso, la guarda e si accende una Gitanes. La fiamma dell’accendino le illumina per un attimo il viso. Indossa blue jeans molto stretti e un top rosso che le lascia scoperte le spalle ossute. Quella donna è un sacco d’ossa. La pelle è un sottile strato bianco da cui traspaiono vene azzurrognole sugli avambracci e sul collo.

«Non mi trattengo. Abbiamo parecchia strada da fare...».

Tira nervosamente dalla sigaretta. Ha le unghie mangiate a sangue.

«Non volevo incontrare nessuno, meno che mai i vicini...».

Spegne la sigaretta sul tacco della scarpa.

«Hai degli amici, qui. Li ho visti al cimitero, quelli che ti tenevano per mano...».

Si alza sotto lo sguardo interdetto di Nina. Sembra che stia per dire qualcosa, invece le dà un bacio sulla guancia e si allontana con passo veloce. Pochi secondi dopo la camionetta fa manovra e sparisce nella notte. Nina vede il profilo sul sedile del passeggero, Marion apre il finestrino per far entrare l’aria, ma non guarda la figlia, non le fa nemmeno un cenno di saluto.

Per qualche minuto Nina resta impietrita.

Era al cimitero stamattina... Probabilmente sono entrati in chiesa durante la messa, hanno controllato quel che dovevano controllare, poi l’uomo ha svuotato la casa mentre lei assisteva da lontano alla sepoltura.

Alla fine si alza barcollando come se avesse bevuto troppo e vomita bile sulle ortensie del nonno.

Si trascina come una vecchia fino al telefono e preme il tasto “richiama”. Emmanuel Damamme risponde subito, neanche stesse dormendo con l’apparecchio in mano.

«Vieni a prendermi» lo supplica.

«Dove sei?».

«A casa di nonno».

«Arrivo».

Nina sale in camera e guarda Adrien addormentato. Un bambino. Improvvisamente le sembra giovanissimo. Lei è passata di colpo a una vita adulta, ha bisogno di qualcuno più vecchio, vuole dimenticare la giovinezza, l’infanzia, il passato, ed è ancora troppo presto per il futuro. Lei e Adrien sono cresciuti zoppi, lei senza genitori, Adrien senza padre.

Dentro di sé, in un angolo remoto e inconfessato, Nina ha sempre sperato che la madre l’avesse abbandonata per delle buone ragioni, troppo giovane, senza esperienza, sola, impaurita, persa, e che un giorno l’avrebbe implorata di perdonarla.

Cosa è successo tra la ragazza sorridente sulla foto di classe in mezzo alle compagne e quell’essere dal comportamento ignobile che ha appena visto? La realtà è decisamente troppo difficile da accettare. Nina non avrebbe mai voluto sapere. Non in quelle circostanze. Una donna che va a derubare il padre quando il suo corpo è ancora caldo! Che ne farà di quelle povere cose? Le venderà per racimolare pochi spiccioli? Tra l’altro, come ha saputo che era morto? E come può fregarsene a tal punto della figlia, parlarci come se fosse una vaga conoscenza, un’ex vicina di pianerottolo? Chi è l’uomo che sta con lei? Il marito? L’amante? Il protettore? Il pusher?

Ora rimpiange di non aver aperto bocca, di non aver reagito. Avrebbe dovuto bucare le ruote della camionetta, chiamare la polizia, denunciarli, picchiarli, insultarli, urlare, invece è rimasta inerte come un baccalà. Avrebbe voluto farle la domanda che la ossessiona da sempre, «Chi è mio padre?», ma no, ha lasciato che Marion volasse via come un uccello del malaugurio.

Riconosce il suono particolare del motore dell’Alpine di Emmanuel, la macchina che si ferma davanti a casa.

Prima di andarsene dà un’ultima occhiata a Adrien e Paola.

Sono solo le dieci.





44


24 dicembre 2017



Petits-fours al formaggio, carpaccio di porcini, pâté vegano. E questo è per l’aperitivo. Per cena abbiamo vellutata di patate dolci e latte di cocco come antipasto, poi risotto alle spugnole e ravioli al tartufo seguiti da pasticcini e vacherin con glassa alle fragole. Vino rosso o bianco?».

«Tu devi essere matto».

«È possibile».

«O gay...».

«Possibile anche questo».

Nina, che è arrivata con le braccia cariche di sacchetti, posa sul tavolo del salotto una bottiglia di champagne, una di bordeaux, cioccolatini e un pacchetto regalo osservando il tavolo che Romain ha apparecchiato in sala da pranzo. Tutto è bello, raffinato e terribilmente appetitoso. Lui si è vestito elegante, pantaloni neri e camicia nera. Bob è ai piedi di Nina e la fissa scodinzolando. Lei si china ad accarezzarlo.

«È un regalo per me?» chiede Romain indicando il pacchetto.

«No, per Bob» scherza Nina. «Hai fatto le cose in grande... Tavola apparecchiata, preparativi... Pensavo che avremmo mangiato un’omelette davanti al fuoco».

«Un’omelette la vigilia di Natale? Inoltre ti ricordo che non ho il caminetto, di che fuoco parli?».

Nina non riesce a trattenere un sorriso.

«Ti confesso che per me il Natale rappresenta ben poco».

«Non sei cattolica?».

«Sono orfana, divorziata e lavoro in un rifugio per animali, non vedo bene cosa verrebbe a fare Gesù Cristo nella mia storia... è arrivato tardi... Perché me lo chiedi? Sei credente?».

«Ateo. Ma colgo l’occasione di festeggiare, una volta tanto che ho un’ospite».

«I tuoi amici?».

Romain sorride stappando una bottiglia di rosé Ruinart.

«Con le loro famiglie».

«E la tua, di famiglia?».

«I miei genitori vivono in Australia. Ci vado un Natale sì e uno no. Sei capitata nell’anno buono... O forse no».

Le porge un bicchiere.

«Alla tua».

«Alla tua».

«Buon Natale».

«Buon Natale».



*



La sera della vigilia Louise cena con i genitori, i fratelli, le cognate e i loro figli. È premurosa con tutti, in particolare con la madre e i nipoti. Ha sempre avuto una predilezione per Valentin, ma fa a tutti e tre regali dello stesso valore.

In quella famiglia avere delle preferenze dev’essere un fatto ereditario. Con Étienne per esempio si sente a disagio per via del padre. “La cocca di paparino”: quante volte Louise ha sentito quella frase di merda?

Preferire un figlio è ingiusto per lui e per gli altri, ma l’amore non si discute e Marc non sa fingere. Quando sforzandosi decide di interessarsi a Étienne e gli fa una domanda a proposito del suo lavoro o della vita in generale Louise vede che, se appena Étienne fa finta di non averlo sentito, il padre abbandona subito l’iniziativa.

«Me ne frego, sorellina, mamma mi vuole bene per due».

«E io per tre» risponde lei camuffando la tristezza.

Quando tutti sono andati a dormire Louise si vede con Adrien per passare la notte di Natale con lui. All’alba torna a casa e si infila a letto per qualche ora prima che tutta la famiglia si riunisca intorno all’albero per aprire i pacchetti.

Da quando Adrien ha diciotto anni e Louise diciassette si ritrovano all’Hotel des Voyageurs, camera 4. È la più piccola, la meno cara, quella sottotetto che viene assegnata come ultima risorsa. Un tempo, quando la fabbrica Magellan assumeva ancora e i fornitori affluivano continuamente, l’albergo era sempre al completo. Ormai ci vanno pochi rappresentanti o consulenti, ma la maggior parte delle camere resta vuota per lunghi periodi. In quei giorni la camera 4 è l’unica occupata. Louise e Adrien potrebbero sceglierne un’altra, ma per scaramanzia non lo fanno. Ovunque Adrien si trovi nel mondo, nella notte tra il 24 e il 25 dicembre è a La Comelle per dormire con Louise.

Louise ama Adrien da sempre.

L’ha visto per la prima volta alle elementari, lui era in quinta, lei in quarta. L’ha visto arrivare a mensa in ritardo insieme a Étienne e Nina. Era nuovo, ansimante, rosso in viso, osservava gli altri con aria distratta, ma tornava concentrato appena si rivolgeva ai due amici. Louise cercava di non guardarlo, ma ogni volta, senza che lo volesse veramente, come fosse un difetto della vista, i suoi occhi si posavano su di lui. Lo sguardo aveva una lunghezza d’anticipo sul pensiero, lo precedeva.

Due giorni dopo ci aveva parlato per la prima volta. A ricreazione si era intenzionalmente appostata sulla traiettoria del fratello, in mezzo al cortile, aspettando il momento in cui loro tre sarebbero passati nel punto di intersezione tra due linee immaginarie, un po’ come avrebbe fatto un tiratore scelto, ed era uscita dal gioco della campana stringendo in mano una piastrella. Quasi stupito di trovarla nel cortile della loro scuola Étienne aveva borbottato a Nina e Adrien: «È mia sorella Louise». Lei aveva sorriso, aveva detto ciao ed era tornata dalle sue compagne rossa come un peperone. Aveva comunque avuto il tempo di tuffare i suoi occhi azzurri in quelli di Adrien mentre lui e Nina le sorridevano con gentilezza. Aveva visualizzato mentalmente il volto di Adrien fino all’ora di pranzo. Adrien non era bello, ma la bellezza non c’entra con l’amore, vengono accomunati per semplicità, ma è come mettere insieme un gancio e un chiodo solo perché ci si può attaccare qualcosa. Da Adrien emanavano un mistero e una profondità che non c’entravano nulla con l’infanzia e che le sembravano un po’ un enigma.

Poi c’erano stati i mercoledì, le sere, i weekend. Certe volte Louise tornava a casa e, anche se non vedeva le sue scarpe nel mobiletto dell’ingresso, sentiva che c’era Adrien in camera del fratello o nel seminterrato a fare musica. Si nascondeva per osservarli e coglieva sempre lo sguardo tenero che Adrien rivolgeva a Nina appena quest’ultima apriva bocca. Louise non era gelosa: sorprendeva in Étienne lo stesso sguardo che rivolgeva a lei quando non sapeva di essere visto, lo sguardo che solo un fratello rivolge a una sorella.

Poi c’era stata la Py-malattia. Louise non capiva perché Adrien deperisse, si consumasse. Era l’ombra di se stesso, completamente smarrito. A ricreazione non c’era più, ogni pomeriggio era in punizione. Lo vedeva solo di sfuggita. Un giorno Étienne aveva detto ai genitori: «Py sta facendo vedere i sorci verdi a Adrien», ma che diavolo poteva significare “far vedere i sorci verdi”?

Quando Adrien era stato ricoverato per colpa del maestro, Louise era andata più volte in bicicletta a casa di Py, aveva fatto i suoi bravi sopralluoghi e deciso di aspergere le sue aiuole di varechina. Durante la notte le piante erano bruciate. All’alba le aiuole fiorite che sorgevano tutto intorno al villino erano di un uniforme giallognolo sbiadito.

Le vacanze estive avevano precipitato Louise in una profonda tristezza. Alla ripresa dell’anno scolastico loro tre sarebbero andati alle medie, mentre lei sarebbe rimasta alle elementari per fare la quinta. Le giornate sarebbero state più lunghe, il cortile più piccolo.

Un giorno di luglio erano arrivati tutti e tre a casa, si erano chiusi in salotto e avevano ascoltato musica urlando e ballando come pazzi furiosi. Louise era rimasta in camera tutto il pomeriggio e quando se n’erano andati era scesa in salotto cercando di immaginare, tra le bottigliette di bibite gassate abbandonate sul tavolo, quali fossero quelle bevute da Adrien. Aveva annusato tutto come un cane che cercasse l’odore del padrone in mezzo agli altri effluvi.

Durante le medie, quando si incontravano si salutavano timidamente. Certe volte Adrien le chiedeva come andava la scuola, se le piacevano i professori, le materie, cose così... domande alle quali Louise rispondeva sempre di sì e scappava via. Non riusciva a sostenere il suo sguardo. Ogni sera immaginava il loro matrimonio, la festa, gli abiti, lo scambio delle fedi, la musica, Étienne e Nina testimoni, ma quando si trovava di fronte a lui era incapace di spiccicare parola.

Le cose erano cambiate nell’estate del 1990, quando erano andati insieme a Saint-Raphaël. Le notti prima della partenza non era riuscita a dormire. Da mesi sentiva dire dalla madre che se Étienne avesse migliorato la sua media scolastica Adrien e Nina sarebbero venuti in vacanza con loro. Sapeva benissimo che quel pelandrone del fratello si faceva aiutare dai due amici. Teneva d’occhio i suoi voti, apriva di nascosto il libretto delle comunicazioni scuola-famiglia e aveva intercettato la sua pagella prima che i genitori ci mettessero le mani sopra. Chiusa in camera aveva scoperto che la media generale di Étienne era quattordici su venti e si era messa a ballare. Vittoria! Sarebbero stati insieme nella stessa casa per tutte le vacanze! Avrebbe avuto Adrien nella camera accanto e sulla spiaggia, avrebbero condiviso gli stessi pasti, le stesse frittelle, gli stessi asciugamani, lo stesso panorama. Il muro di loro tre, che le era sempre sembrato invalicabile, si era crepato il giorno in cui aveva letto i voti e i giudizi di Étienne. Aveva richiuso la busta, l’aveva rimessa nella cassetta delle lettere e la sera stessa, nell’allegria generale, la madre aveva telefonato al nonno di Nina e alla madre di Adrien per chiedere ufficialmente l’autorizzazione di portarli al mare.

Louise era nascosta in corridoio quando Marie-Laure aveva annunciato a Étienne che avevano detto sì. Quel sì era lo stesso che un giorno le avrebbe detto Adrien davanti al sindaco.



*



Adrien entra a La Comelle. Istintivamente passa davanti a casa di Nina, procede a passo d’uomo, non vede luci all’interno, probabilmente sta festeggiando altrove. “Meglio così” pensa, “non è sola”. Non può fare a meno di attraversare la città, guidare in strade che conosce a memoria per avvicinarsi a casa dei Beaulieu, ma si ferma a debita distanza per non essere visto. Marie-Laure e Marc hanno addobbato l’esterno con lucine intermittenti. Adrien immagina Louise a tavola che osserva il fratello chiedendosi se sia l’ultimo Natale con lui. Adrien sa che Étienne è malato, Louise gliel’ha detto. Non vede l’ora di abbracciarla, sentire la sua pelle, accarezzarla. Intravede delle ombre all’interno. Gli viene un colpo quando Étienne appare sulla soglia. Per quanto abbia parcheggiato la macchina a una ventina di metri, lo riconoscerebbe tra mille. Deve scendere e andare a salutarlo? L’ostilità è, come dire, “caduta in prescrizione”? Non si concede il tempo di pensarci, fa dietrofront a fari spenti come un ladro e va all’Hotel des Voyageurs. Prende la sacca per la notte, contenente solo un cambio e lo spazzolino da denti, e una borsa termica floscia con dentro una bottiglia di champagne, ostriche, burro salato e pane di segale.

Come tutti gli anni alla reception non c’è nessuno, la proprietaria sta festeggiando con le amiche, il codice d’accesso non è cambiato da secoli, 1820A. «Diciotto come la maggiore età, venti come l’età più bella, A come amore» diceva l’albergatrice, che ha lasciato la chiave della numero 4 ben in vista sul bancone. Adrien sale i tre piani, ritrova la moquette rossa anni Novanta, il copriletto a fiori, le tende in tinta e il fregio sulle pareti color salmone. I due termosifoni sono bollenti, Adrien apre la finestra per far prendere un po’ d’aria gelida ai tessuti addormentati sperando che perdano l’odore di naftalina, la lascia aperta qualche minuto, accende la vecchia televisione per fare rumore, avere compagnia, poi va nel piccolo bagno e comincia ad aprire le ostriche disponendole in un piatto di ceramica.



*



Étienne fuma una sigaretta guardando le stelle. «Sono ad anni luce di distanza» diceva Nina. «Quello che vediamo di loro non esiste più. Le stelle sono bugie».

Per tutto il giorno si è imposto di non pensare a Nina. Vietato. Nina appartiene a un’altra vita, ritirarla fuori non serve a niente, ma in quel momento la rivede, è impressa sulla sua retina. Il suo sguardo non è cambiato, intatto come un metallo prezioso rimasto sempre protetto in un lembo di seta.

Marie-Castille lo raggiunge fuori con uno scialle sulle spalle.

«Tutto bene, amore? Che fai? Prenderai freddo».

«Devo confessarti una cosa...» fa lui con aria cupa.

Marie-Castille si rannuvola. Da qualche settimana sente che Étienne è diverso. Sembra preoccupato. Trova a stento il coraggio di dire:

«Che succede?».

Lui la fissa con un mezzo sorriso. Gli occhi di Étienne la fanno fondere, la faranno sempre fondere. Fin dalla prima volta che l’ha visto ha capito che sarebbe stato suo. Lo ama in modo ostinato, geloso, ossessivo. Quand’è nato Valentin era più contenta di fare un regalo a Étienne che non di essere madre. È diventata madre per amore del marito, che stravede per il figlio. E Valentin somiglia al padre.

«Manterrai il segreto?» le chiede lui.

«Sì» risponde lei in un soffio.

«Prometti?».

«Prometto».

«Sto aspettando Babbo Natale».

«Eh?».

«Faccio finta di uscire a fumare, ma la verità è che credo in Babbo Natale e spero di vederlo».

«Che scemo... Mi hai fatto paura».

«È per questo che mi ami».

La abbraccia. Marie-Castille trema. Étienne rimpiange il suo scherzo idiota. “Come posso essere così coglione?” pensa. “E così vigliacco...”.

«Louise è strana stasera. Ha un’aria triste» gli dice lei all’orecchio.

«È sempre triste» risponde laconico. «E non solo a Natale».

«Davvero? Perché? Non l’avevo mai notato».

«Bah, una vecchia storia...».

«Che storia?».

«Un uomo».

«Credevo che a tua sorella piacessero le donne».

«La faccenda è un po’ più complicata».

Étienne butta la sigaretta e bacia la moglie sulla bocca per azzittirla e farle capire che l’ama. Non potrà nasconderle la sua malattia ancora a lungo, al massimo per qualche settimana. E poi sta dimagrendo, i muscoli gli si atrofizzano troppo in fretta.

Tutto è cominciato con una risonanza magnetica all’addome e una TAC al torace. Ai colleghi, tra cui la moglie, aveva detto di avere appuntamento con un informatore che doveva assolutamente vedere da solo. Dati i risultati delle analisi e la faccia che avevano fatto gli specialisti, Étienne aveva chiesto a Louise di stargli accanto quando si sarebbe risvegliato. Gli avevano infilato un endoscopio nella gola per scendere fino al duodeno. Il duodeno. Non ne aveva mai sentito parlare. Louise gli aveva spiegato che è avvolto intorno alla testa del pancreas. «Un po’ come uno pneumatico intorno al cerchione».

Con l’aiuto di una sonda gli avevano esaminato il pancreas in dettaglio e fatto una biopsia al tumore per valutarne lo stadio.

Il cancro al pancreas è sornione, si sviluppa senza mai manifestarsi né fare rumore. Una timidezza letale. Quando comincia a farsi sentire è grave, vuol dire che è a uno stadio avanzato. È uno dei tumori peggiori. Fulminante.

“È la prima volta che sono primo in qualcosa” aveva pensato Étienne. “Quanto a malattie sono più bravo di mio fratello, papà sarà finalmente fiero di me”.

Quando si era svegliato Louise era accanto a lui. Vedendo la faccia della sorella aveva capito di essere spacciato. Lei aveva ostentato un sorriso artificiale con gli occhi divorati dalla paura. Perfino le palpebre le tremavano sotto il «Va tutto bene» posticcio.

Louise aveva già pianificato con gli oncologi gli appuntamenti e il protocollo delle cure.

«Devi operarti, fare un ciclo di chemio molto forti... poi toglierti il pancreas. Si può vivere anche senza».

Étienne aveva pensato che viveva già senza sogni e senza amore. Tra le sue stelle morte Valentin era l’unica cosa che contava, l’unica che brillasse nel cielo della sua vita, l’unico filo che lo collegasse ancora alla luce. Per questo preferiva sparire, perché Valentin non assistesse al suo miserabile degrado.

Quindici giorni prima era andato a farsi visitare dalla sorella a Lione. Le aveva chiesto farmaci per non soffrire.

«Vacci giù pesante, eh? Dammi roba da far impallidire la narcotici. Poi parto. Sai, come nei film romantici che odio e che tu adori, vado da qualche parte, a morire in riva al mare avvolto in una coperta... seduto su una panchina, tranquillo, senza nessuno. Immagina il sole che sorge su di me moribondo...».

«Smettila, Étienne, non sei divertente».

«Non mi chiami mai Étienne... Ti stai allenando per quando evocherai il ricordo di tuo fratello?».

Louise si era messa a piangere. Lui le aveva chiesto scusa.

«Puoi guarire».

«No. Sai benissimo che non è vero. Hai visto che aspetto ha quel canchero? È bello grosso».

«Le chemio sono mirate. Possiamo almeno cercare di ridurre il tumore».

«Nessuno può ridurre quello che mi porto dentro da quando avevo diciotto anni».





45


17 agosto 1994, ore 22.00



La tomba della famiglia Beau si trova lungo il muro di sinistra del cimitero comunale, quello fiancheggiato dalla strada nazionale.

Pierre Beau riposa accanto alla moglie e ad antenati che hanno il suo stesso cognome, ma che non ha mai conosciuto. L’hanno seppellito poche ore fa. Una sera stellata, il rumore di un motore, e una debole luce proveniente dalla strada illumina brevemente il suo nome inciso nel marmo: sono i fari di una camionetta blu in cui tutti i suoi poveri averi, ammassati nel retro l’uno sull’altro, stanno viaggiando verso la Bretagna, direzione Finistère sud.

Così va la vita. Così vanno le cose. «Le piccine ballerine fan così con le manine» cantava Odile alla figlia agitando le sue belle mani.

Marion è sul sedile del passeggero accanto ad Arthus, un ex marinaio diventato rigattiere e ferrivecchi. Da Bénodet a Quimper tutti lo chiamano l’Arrangino, perché sa sempre dove trovare il pezzo o l’oggetto che si sta cercando, dal cerchione in lega per la Renault 5 GTL al salotto da giardino inglese passando per una stecca di hashish o un album originale dei Beatles del 1966. Basta una telefonata, una richiesta, Arthus risponde «Vedo quello che posso fare» e alla fine trova. Marion è l’unica che lo chiama “cuore mio”. Lascia agli altri l’Arrangino, visto che con lei ci sa fare decisamente meno che con le anticaglie.



*



Nello stesso istante anche la nipote di Pierre Beau è seduta sul sedile del passeggero di una macchina. Sta andando verso la proprietà Damamme, un po’ fuori mano, sul limitare di una foresta demaniale. Nina non lo sa, ma quando i suoi nonni erano giovani sposi amavano girare in bicicletta dalle parti di quello che chiamavano il Castello. Pierre e Odile passavano davanti all’imponente cancello tutto l’anno e d’inverno, quando gli alberi erano spogli, vedevano da lontano le grandi finestre simili a quadri di luce e contavano le stanze illuminate da bei lampadari osservando le ombre all’interno. Mai avrebbero potuto immaginare che un giorno la nipote avrebbe fatto parte di quelle sagome.

Su ogni rettilineo lo sguardo di Emmanuel si stacca dalla strada per guardare il profilo di Nina. Lei ha un’espressione tesa. Man mano che si avvicinano alla casa i lampioni si fanno sempre più rari, il suo viso si immerge nell’oscurità fino a sparire completamente. Da quando è passato a prenderla, Nina non ha detto niente.

Si era assopito quando è suonato il telefono. Aspettava la chiamata. Quel «Vieni a prendermi» è un dono del cielo, e la morte del nonno una benedizione. Ironia della sorte, a investirlo è stato un camion della ditta di famiglia. Emmanuel è cattolico, ha fatto la comunione e la cresima, e si chiede se si tratti di un segno, di una spintarella divina.

Dopo il funerale ha avuto paura di perdere Nina. Ha pensato che non l’avrebbe più rivista, perché ci sono quei due ragazzini che non la mollano un attimo, quelli con cui dovrebbe andare a vivere a Parigi.

Per il momento sta zitta, sembra inebetita, fissa la strada con occhi vuoti, ma tra poco, quando si abbracceranno e lei si rannicchierà contro di lui, Nina parlerà. Avrà abbastanza fiducia da raccontare quanto può far soffrire il dolore di una morte improvvisa, una cosa che dilania, coltellate senza anestesia, e come essa ingabbi tutto, inclusi i progetti futuri. Parlerà della sua infanzia, della madre, dell’uomo che ha visto salire su dalla cantina nottetempo con una scatola piena delle sue bambole e dei pochi oggetti che lei e il nonno possedevano, parlerà di quella donna, della sua sigaretta, del suo odore, la sua pelle, i suoi jeans, la sua voce, la camionetta blu, le cose scomparse in casa, addirittura il sale e il vasetto di senape già cominciato. Marion e il tizio alto – prima, tutto ha pensato meno che potesse essere suo padre – non hanno lasciato niente, come cani che rosicchino una carcassa fino all’osso. Solo camera sua è stata risparmiata. Per avere la coscienza a posto? Quelli che depredano un morto hanno una coscienza?

Nina parlerà più tardi, sul cuscino, ed Emmanuel saprà trovare le risposte, le parole giuste, la tranquillizzerà, la amerà.

Nel frattempo la fa bere. Un bicchiere, poi un altro. Whisky puro, senza soda né ghiaccio. Nina è a digiuno. Li svuota con la velocità di un’alcolizzata di lungo corso. Quasi subito le gira la testa. Tra un sorso e l’altro mette un po’ di musica, sceglie un pezzo dei Cure, Boys Don’t Cry. Prova un senso di sollievo a essere in quella casa estranea e già così familiare. Di colpo la musica e la voce di Robert Smith la fanno pensare a Étienne e Adrien. Le mancano terribilmente. Cerca le loro mani, chiude gli occhi per dimenticarli come se si sbattesse due porte alle spalle. Si mette a ballare in salotto sotto gli occhi di Emmanuel, che la desidera ardentemente. Ogni volta che è vicino a lei deve reprimere violente pulsioni. È come se volesse coccolarla e al tempo stesso martoriarla. Baciarla e schiacciarla. Ha paura di ciò che prova, è come se Nina risvegliasse in lui un essere che non conosce, un sé oscuro acquattato in un angolo. Pensa che gli passerà, che è la troppa voglia di lei a fargli casino nei sentimenti. Forse è quel che si chiama “colpo di fulmine”. Che stronzata.

Piedi nudi e braccia aperte, Nina si muove a ritmo cantando Boys Don’t Cry. Emmanuel si avvicina, fa appello a tutta la propria dolcezza, si incolla alla sua schiena, segue i suoi movimenti, ballano corpo a corpo, lei geme, lui la abbraccia e la porta in camera da letto, visto che così voleva, visto che gli ha detto: «Vieni a prendermi».



*



Adrien apre gli occhi. La radiosveglia indica le 22.04, Nina non è più nel letto, il suo posto è freddo. La chiama. La sua voce sveglia Paola che si alza a fatica e scende in cucina, diretta alla ciotola dell’acqua. Adrien la segue. La porta d’ingresso è semiaperta, chiama di nuovo Nina, torna di sopra e la cerca nelle stanze vuote. Quella casa spoglia è inquietante, sembra una scenografia da film dell’orrore. Una domanda lo tormenta: chi l’ha svuotata? Crede poco alla teoria dei ladri. Di colpo ha paura di incontrare il fantasma di Pierre Beau, rabbrividisce. E se fosse stato lui? Se non fosse davvero morto? Forse nella bara c’era qualcun altro. Dopotutto il giorno dell’incidente non l’ha visto in faccia, ha visto due gambe, il resto del corpo era coperto. Sciocchezze. Sarebbe troppo facile se i morti non morissero, zombi e misteri sono cose da cinema e da romanzi, non esistono nella vita vera. Nella vita vera suo padre è uno stronzo e Nina è rimasta sola.

Ma dov’è? Esce in giardino, si scalfisce le piante dei piedi sulla ghiaia, non c’è nessuno, a parte i tre gatti che gli si aggirano tra le gambe. Che sia andata a camminare? Si ferma a riflettere tra le ortensie e due alberi da frutto magrolini. Di colpo sente una presenza alle spalle vicinissima, come un’ombra minacciosa. Si volta urlando. Non l’ha riconosciuto subito. Crede che Étienne l’abbia spaventato apposta, adora fare quel genere di scherzi.

«Cretino!» gli dice con rabbia non simulata. «M’hai fatto venire un accidente!».

Di solito in circostanze analoghe Étienne si metterebbe a ridere trionfante, invece non dice niente, fissa Adrien con occhi da pazzo. Breve silenzio. Adrien ha paura di capire.

«Si tratta di Nina? È successo qualcosa a Nina?» domanda con voce atona.

«No».

Étienne entra in casa. Sembra abbattuto. Adrien lo segue, smarrito.

«Che hai?».

«...».

«Dov’è Nina?» insiste Adrien.

«Ma che ne so! Non doveva essere con te?».

«Era con me. Ma è sparita!».

Étienne alza le mani come se non gli importasse, un gesto che Adrien non saprebbe interpretare esattamente.

«È proprio da Nina...» dice poi, laconico.

Sale di sopra, si mette in mutande, si butta sul letto, si tira su il lenzuolo nonostante il caldo e chiude gli occhi. Adrien lo osserva. Oltre che di alcol, Étienne puzza di melma, quell’odore che hanno tutti sulla pelle dopo un bagno nel lago. Di solito si fa la doccia per lavare via il tanfo di uovo marcio.

Non capisce. Étienne non è mai così sibillino, in genere. E ora si mette a dormire lì, mezzo ubriaco, nel letto di Nina, mentre lei è scomparsa.

«Te ne freghi di sapere dov’è Nina?» gli chiede Adrien.

«...».

«Tra l’altro, non dovevi essere con Clotilde stasera?».

«Vieni» risponde Étienne.





46


24 dicembre 2017



All’Hotel des Voyageurs Louise si addormenta tra le braccia di Adrien. Deve stare attenta a non sprofondare nel sonno, solo chiudere un po’ gli occhi, perché deve tornare a casa come un’adolescente che sia uscita di nascosto e voglia rientrare prima dell’alba, deve infilarsi tra le lenzuola fredde della sua camera da bambina e poche ore dopo fare la commedia di Babbo Natale che è sceso dal caminetto, per i nipoti Louis e Lola. Anche se Étienne ha fatto sempre finta di non saperlo, si è sempre sentita più vicina a lui che a Paul-Émile. Tra lei ed Étienne c’è solo un anno di differenza, hanno un rapporto da gemelli, gli stessi riflessi, le stesse emozioni, paure, apprensioni. In più si somigliano fisicamente. Spesso Étienne, presentando la sorella, si è sentito rispondere: «Be’, l’avevamo capito».

Louise continua a sperare che Étienne cambi idea, che si faccia curare. Perché succeda ha bisogno di aiuto, non può farcela da sola. Ed è tenuta al segreto professionale, non può nemmeno rivelare ciò che sa. In famiglia solo lei e Valentin conoscono la verità. Valentin perché ha letto un messaggino che lei aveva inviato a Étienne.



Ti supplico, fatti curare, non smettere di sperare, ho visto venirne fuori casi più gravi del tuo. Devi vivere.



Aveva subito telefonato alla zia per capire.

«Zia Louise?».

«Dimmi, tesoro».

«Papà è malato?».

«Non capisco».

«Ho letto il tuo messaggio sul suo cellulare».

«Guardi il telefonino di tuo padre, adesso?».

«Certo. E stai attenta, perché lo fa anche mamma. Io prima di lei, per cancellare ed evitare drammi».

«Che tipo di drammi?».

Valentin aveva sospirato prima di ripetere:

«Papà è malato?».

Louise aveva inventato una frottola.

«No, mi sono sbagliata... Volevo mandarlo a un mio paziente che si chiama Edmond... Edmond viene subito prima di Étienne nei miei contatti...».

«Perché dici le bugie, zia? A me? Credevo di potermi fidare di te».

C’era stato un lungo silenzio. Louise aveva capito che Valentin era in lacrime.

«Papà ha un cancro. E non vuole farsi curare. Giurami che non lo dici a nessuno».

«Giu... giuro» aveva mormorato lui.

«Neanche a lui».

«Lo giuro, zia. Lo curerai?».

«Ce la metterò tutta, se lui acconsente».

«Perché non dovrebbe?».

«Perché pensa che sia troppo tardi, che sia condannato».

Altro silenzio. L’adolescente aveva incassato il colpo, “condannato” voleva dire che non c’era più niente da fare, che avrebbe perso il padre. Poi aveva ricominciato a fare domande. Voleva capire.

«Perché lo pensa?».

«Perché la sua malattia è a uno stadio avanzato».

«E tu che ne pensi, zia?».

«Che non è mai troppo tardi. Non sappiamo mai come un corpo possa reagire alle cure. Per saperlo bisogna provarci».

«Come farai a fargli cambiare idea?».

«Ancora non lo so».

Non ci era riuscita. Erano passate tre settimane da quella conversazione con Valentin ed Étienne non si era ancora sottoposto alla chemio. Non rispondeva più al telefono. Faceva il morto.

Una sera si era appostata davanti al commissariato, al caffè Nazir, proprio di fronte all’edificio della polizia, ma lui era uscito con Marie-Castille. Louise si era accorta che Étienne l’aveva vista, ma le era passato davanti parlando con la moglie e facendo finta di niente, tenendola sottobraccio, sicuro che Louise non avrebbe mai osato affrontarlo in presenza di Marie-Castille.

Tre giorni fa, quando è arrivata dai genitori e ha visto Étienne, Marie-Castille e Valentin in salotto col bicchiere in mano, si è detta che sarebbe riuscita a convincerlo in quel breve periodo in famiglia. Si è isolata con Valentin per parlarne. È sconcertata dalla saggezza dell’adolescente, le ricorda Adrien da piccolo, ha una maturità fuori dalla norma per la sua età. Perché certi bambini crescono più in fretta di altri? Louise lo sa per quanto riguarda Adrien, ma non per quanto riguarda Valentin.

«Pensavo di parlare con papà, dirgli che deve farsi curare per me».

«Il problema è che non dovresti saperlo. E che sei troppo giovane per accollarti una tale responsabilità».

«Posso dirgli che ho guardato nel suo telefonino, al massimo mi farà una sfuriata... anche se non mi sgrida mai».

«E tua madre?» ha detto Louise senza crederci troppo.

«Se mamma lo sa scoppia la tragedia. Allora sì che papà se ne va e non lo rivediamo più... Tu non conosci nessuno che potrebbe parlarci?».

Louise non ci ha pensato un attimo.

«Sì... almeno credo».

«Chi?».

«Adrien e Nina».

«Chi sono?».

«Suoi amici d’infanzia».



Adrien riapre gli occhi e le sorride. È la loro ventitreesima notte di Natale in quell’albergo.

«Vuoi che facciamo un figlio?».

Louise non risponde. Ha quarant’anni, non si è mai sposata, qualche amore passeggero, una vita di libertà collegata a quella di Adrien.

«Ti ho rovinato la vita» dice lui.

«Adoro la mia vita» risponde Louise. «Ma in questo momento è mio fratello che sta rovinando la sua. Devo trovare il modo di convincerlo a farsi curare... Non posso costringerlo. Vorrei che ci parlassi tu».

Adrien richiude gli occhi. Louise non sa cosa sia successo tra lui e il fratello, ma di una cosa è certa: hanno litigato a morte.



*



Nina non dorme. Ascolta il respiro di Romain. Ha passato una vigilia di Natale squisita, tenera, allegra. Non ne aveva avute di così belle dai tempi in cui era vivo il nonno. A mezzanotte avevano già aperto i regali: scatola di cioccolatini e penna stilografica per Romain, scatola di matite a carboncino e album di fogli da disegno per lei. Nina è rimasta di sasso, ha sgranato gli occhi come se avesse trovato la scatola nera di un aereo precipitato ventitré anni prima.

«Come lo sai?» ha chiesto alla fine.

«Lo so».

«Chi te l’ha detto? Non tocco una matita da quando ho diciott’anni».

«Ho letto il giudizio in disegno della tua licenza liceale».

«Dove?».

«Ho cercato».

«...».

«I fascicoli scolastici sono come i dossier clinici, anche se molte cose sono andate perdute... Perché hai smesso di disegnare?».

«Perché mi sono dedicata ad altro».

«A che altro?».

«Alla vita, quella vera».

«A diciott’anni?».

«Sì».

«Fammi il ritratto».

«Ora?».

«Sì».

«Mi sono dimenticata tutto».

«Non ci credo».

Nina ha aperto l’album e preso un carboncino. Le tremavano le mani.

«Siediti di fronte a me» gli ha detto.

«Devo mettermi in posa?».

«Non serve. Non ci metto molto».

Ha fatto qualche segno col carboncino e dato il foglio a Romain.

«Ecco».

Romain ha visto una testa come quelle che disegnano i bambini dell’asilo, un cerchio più grande con due cerchi più piccoli come occhi, due puntini come naso e un tratto dritto come bocca.

«Sembro imbronciato» ha commentato, malizioso. «Pazzesco quanto somiglio a mio padre».

Si sono messi a ridere.

«Non so più disegnare».

«È come l’amore. Mi hai detto che il tuo corpo aveva dimenticato, invece...».

«Invece che?».

«Saliamo in camera?».

Hanno fatto l’amore tutta la notte. È stato più tenero delle prime volte. Stanno cominciando a conoscersi, i rispettivi odori non li stupiscono più, anzi, ritrovarli è bello. Nina si impone di non innamorarsi, l’ultima volta è stato un incubo e adesso che ne è uscita non vuole ricascarci. Pensava che l’amore fosse una cosa che eleva, invece ha vissuto una caduta vertiginosa.

Si infila una camicia trovata nell’armadio di Romain e scende in salotto. Sul tavolo ci sono i resti della sontuosa cena, per terra le carte dei regali. Bob sta dormendo sul divano raggomitolato contro il gatto. Nina si mette l’album sulle ginocchia e li disegna. Lavora con calma, cancella, ripassa. Dopo un’ora ha finito. Il risultato non è disastroso. È abituata a disegnare animali, ha passato l’infanzia a ritrarre Paola e i gatti. Non è vero che ha dimenticato tutto. Fissa il disegno e sente la tristezza salirle dentro. Una lacrima cade sul tavolino basso accanto alle coppe di champagne vuote, poi due, tre, quattro. Nina lascia fare. Da quanti anni non lascia fare?



*



Étienne e Marie-Castille stanno facendo l’amore, lui sdraiato sulla schiena, lei sopra di lui. A lui va bene così, è sfinito. Da quando è arrivato dai suoi non fa che sbevazzare per mettere a tacere il dolore fisico e psicologico. Le feste di fine anno hanno questo di buono, che appena ci si alza da tavola si attacca con l’aperitivo e si ricomincia. Grandi vini vengono portati su dalla cantina. I genitori, felici di vederli tutti riuniti, li viziano. Sebbene sia diventato ispettore, il padre continua a considerarlo un fallito. A Étienne non è sfuggito che preferisce Lola e Louis a Valentin, il modo in cui li guarda non è lo stesso. Probabilmente trova che somigli troppo a lui. Con Louise il padre è diverso, è una figlia, pare che i padri abbiano un debole per le figlie. Eppure, stando alla storia di famiglia, Louise è stata un incidente, era la figlia che non si aspettavano, l’ultima della nidiata, come un regalo avvelenato. A causa sua la madre è stata costretta a smettere di lavorare per qualche anno. Ma lui no, santo Dio, i genitori lo desideravano!

Marie-Castille l’ha svegliato nella notte. Étienne ha sentito le labbra della moglie sull’uccello, le ha accarezzato i capelli, ha chiuso gli occhi facendo finta di gradire. Per farselo venire duro evoca scene inverosimili, si impone di non pensare ad altro, visualizza tette e culi immaginari, si inventa di far godere una ragazza mascherata e calda con i polsi legati. È importante che mantenga l’erezione, se si ammoscia la moglie piangerà, si lamenterà, gli dirà che non la ama più. Invece la ama, ma in quel momento gli viene difficile. Sente il bisogno di stare da solo. Appena tornato a Lione organizzerà la propria scomparsa. Ha sottoscritto un’assicurazione sulla vita a favore del figlio perché in futuro non gli manchi niente, anche se già sa che l’unica cosa che mancherà a Valentin sarà un padre. In fondo quella malattia casca bene, segna la fine dei treni elettrici e delle automobiline telecomandate, delle giostre su cui saliva tenendo il figlio per le spalle, la fine del periodo in cui poteva giocare a fare il bambino per essere in sintonia con lui. Valentin sta entrando in un’età in cui si fanno domande da uomo a uomo. Che potrebbe dirgli Étienne? Quale dei suoi consigli avrebbe il minimo valore?

Marie-Castille è commissaria capo, ha un ottimo stipendio, la casa è pagata, non hanno debiti. Si rifarà una vita. L’idea che il figlio e la moglie vadano a pregare sulla sua tomba gli ripugna.

Deve organizzare bene la propria scomparsa, sparire anche da morto, senza documenti addosso, finire in una fossa comune.

Per il momento immagina se stesso in un’orgia, ragazze belle da morire sopra e sotto di lui, corpi avvinghiati, bocche, gole frementi di piacere, respiri, pizzi, cuoio, tacchi a spillo. Alla fine gode. Prova un tale sollievo che gli vengono le lacrime agli occhi. È finita. Bacia la moglie rannicchiata contro di lui, le sussurra un «Ti amo» all’orecchio. Chiude gli occhi. Sente Louise arrivare in macchina sotto le finestre e spegnere il motore, lo scricchiolio dei suoi passi sulle scale, la lama di luce sotto la porta quando la accende in corridoio, l’acqua che scorre dai rubinetti del bagno. Rumori dell’infanzia e dell’adolescenza, rumori che raccontano tutto di una casa e delle sue abitudini. La luce si spegne. Louise è entrata in camera. Come ogni anno ha trascorso la notte con quell’altro.





47


18 agosto 1994



Nina apre gli occhi. Emmanuel, steso accanto a lei, la guarda e sorride.

«Parli nel sonno».

«Ho chiamato il nonno?».

«No».

«Ho sognato che era morto... ed è morto».

«Mi dispiace».

Nina si gira sul fianco e si porta le ginocchia al petto, in posizione fetale.

«Ora sono completamente sola».

«Ci sono io».

Lo guarda. Si sta prendendo gioco di lei? Sta approfittando della situazione? Perché mai un uomo come lui dovrebbe dedicarsi a una ragazzina come lei? Si conoscono appena.

Si concentra, pensa alle cose da fare ordinandole secondo priorità.

«Devo traslocare, svuotare camera mia prima di andare a Parigi».

«Perché?».

«Perché la casa non è nostra, nonno ce l’aveva in affitto dal comune».

«Te la compro».

«...».

«A che serve avere soldi se non si aiutano le persone a cui si vuole bene?».

«Ma... forse non è in vendita... E che diranno i tuoi genitori?».

«Amore mio, ho ventott’anni».

«Mi hai chiamato “amore mio”».

«Sì, perché sei il mio amore, Nina, il grande amore della mia vita. Non ho mai amato nessuno come amo te».

Lei lo abbraccia. È la prima volta che le fanno una dichiarazione del genere, come nelle canzoni che fanno sognare. Quando ha sentito Un homme heureux di William Sheller, “Perché le persone che si amano sono sempre un po’ le stesse?”, si è messa a piangere.

«Io e Adrien abbiamo una teoria, pensiamo che quando la vita ti prende qualcosa ti dà qualcos’altro in cambio».

«Ti riferisci a me?».

«Sì».

Emmanuel la bacia, la accarezza, le posa le labbra sul corpo come se fosse una pietra preziosa, cerca il suo piacere, lo trova, Nina trema. “Non sono più sola, qualcuno mi ama” pensa. “Più nessuno mi abbandonerà. Emmanuel mi ama”.



*



Dato che Nina non è rientrata Adrien porta fuori Paola. Durante il giro del quartiere la vecchia cagna sembra portarsi dietro la stessa sua tristezza. Entrambi camminano a testa china, guardando l’asfalto senza capire cosa stia succedendo loro.

“Dov’è Nina?” si domanda Adrien. “Se ci fosse lei...”.

Quando si è svegliato ha telefonato a Marie-Laure, ma neanche lei l’aveva vista. Gli ha consigliato di chiamare Emmanuel Damamme, ma Adrien non ne ha voglia. In quell’uomo c’è qualcosa che gli ripugna, non saprebbe dire esattamente cosa, se non che è geloso di lui. Non gli va giù che Nina stia con un tipo bello, alto, intelligente, ricco, irresistibile. La loro giovinezza, che per lui era una forza, ne esce barcollante.

Si tranquillizza pensando che fra quindici giorni sarà tutto finito, che porterà Nina lontano da lì. A quell’idea solleva la testa e accelera il passo. Poi, come un boomerang, gli torna la rabbia. Perché Pierre Beau è morto? Prima stavano così bene tutti e tre, pur senza saperlo. Sognavano un futuro a Parigi senza capire che La Comelle, a parte l’anno di Py, era un paradiso, la base d’appoggio di cui avevano bisogno per spiccare il volo, il luogo di un’infanzia calda e protetta, un nido lontano dall’infelicità. Adrien si asciuga una lacrima con una mano, mentre con l’altra tiene il guinzaglio di Paola. “Étienne a sinistra, Nina in mezzo, io a destra”. L’orizzonte, che sembrava tanto limpido quando hanno festeggiato l’ultimo giorno di liceo, si è fatto scuro. Sono le otto di un mattino d’estate, ma a Adrien sembra mezzanotte in pieno inverno.

Riporta a casa Paola, dà da mangiare a lei e ai gatti, riempie le ciotole d’acqua fresca perché a Étienne non verrà mai in mente di farlo.

Étienne... Adrien sale di sopra, apre la porta, lo guarda dormire nel letto di Nina come per essere sicuro di non aver sognato. È steso sulla pancia con un cuscino sopra la testa. Pensa a Louise, reprime un conato di vomito in quella casa del morto e dell’assente.

Inforca la bicicletta e pedala veloce, molto veloce, a perdifiato. Quando arriva alla stazione di servizio gli manca il respiro. Apre il suo gabbiotto, accende le pompe di benzina e diesel. Una Renault Clio rossa si ferma al distributore. «Il pieno, per piacere».



*



Nina esce dal bagno, dove ha visto la propria faccia nello specchio sfigurata dal dolore. Vuole tornare al lavoro ai Transports Damamme senza indugio. Dice a Emmanuel che non se la sente di tornare a casa e trascorrere intere giornate in un ambiente vuoto. «Capisco» risponde lui. Si offre di accompagnarla, ma Nina non vuole che li vedano insieme. L’impiegata dell’estate e il figlio del capo non possono arrivare con la stessa macchina.

«Non lo so, ho l’impressione che gli altri poi mi guarderebbero strano. Già sono orfana...».

Emmanuel le dice che non ha nessuna intenzione di tenerla nascosta.

«Voglio che tutti sappiano che stiamo insieme».

Durante il tragitto tra la proprietà dei Damamme e la ditta, nell’Alpine A610 cabriolet rossa Emmanuel le dice:

«Sei molto giovane, Nina, devi rimetterti in sesto. Andare a Parigi tra quindici giorni mi pare una follia. Fai passare un anno scolastico e raggiungi Étienne e Adrien il prossimo settembre».

“In effetti sarebbe tutto più semplice” pensa immediatamente Nina. “Rimettermi in sesto prima di partire. Forse è la soluzione giusta”. Per il momento è sfasata, come in un bad trip. Le è già capitato di vedere compagni di liceo dare di matto dopo aver preso un acido. La sua faccia, i muscoli doloranti, il malessere, la tristezza, il suo ripetersi con insistenza le stesse cose la fanno sentire come una che torna da un rave alle otto del mattino.

«Nel frattempo puoi continuare a lavorare da noi» aggiunge Emmanuel, «e in un anno metterti da parte un gruzzolo che ti permetterà di essere libera a Parigi... E io ti ho ancora un po’ per me».

Abbassa il volume della radio. “Una canzonetta estiva” pensa Nina. “A parte qui, dappertutto è estate, la gente è sulla spiaggia”.



Mangiami! Mangiami! Mangiami!

Supplica il funghetto

Che gioca con le anime

E apre le porte della per-ce-zio-ne...12



Quante volte Nina, Étienne e Adrien hanno ballato e cantato quelle parole ridendo come balene? L’espressione “ridere come balene” è di Joséphine. Da quando è morto il nonno è come se tutte le balene del mondo avessero smesso di ridere. Ripensare ai ragazzi è come richiamare alla memoria ricordi d’infanzia in età adulta, leggerezza e gioia le sembrano lontanissime. “Fino a un mese fa facevo ancora il ballo del tappeto al Club 4”.

«Puoi portarmi a casa a mezzogiorno? Devo controllare che sia tutto a posto con gli animali».

«Certo».

«Grazie».

Emmanuel le accarezza il ginocchio. Ha mani grandi e belle. Nina gli prende le dita e gliele bacia chiudendo gli occhi. “Non sono più sola, qualcuno mi ama. Più nessuno mi abbandonerà. Emmanuel mi ama”.

«Dovrai anche riarredare la casa, visto che tua madre ha portato via tutto... Andremo a comprare i mobili insieme».

“Mia madre” pensa Nina. “Quell’essere che ha fumato una sigaretta accanto a me”. Troppa sofferenza uccide la sofferenza. Nina rialza il volume della radio e canta con tristezza.



Mangiami! Mangiami! Mangiami!

Supplica il funghetto

Che gioca con le anime

E apre le porte della per-ce-zio-ne...



*



Nello stesso momento Adrien vede l’Alpine rossa passare a tutta velocità. È come una scena di film accelerata. Scorge Nina con i capelli al vento, il suo profilo, la sua nuca. Quindi è con lui. L’ha tradito. Preferisce il dandy.

Nel gabbiotto già vedeva nero ripensando alla notte scorsa, ora si farebbe saltare le cervella. Chissà che effetto fa bere benzina. C’è mai stato qualcuno che si è ammazzato facendo il pieno a se stesso? Per giunta deve andare a pranzo col padre, che vuole parlargli della sua sistemazione a Parigi.

«Dobbiamo gestirla bene» gli ha detto al telefono.

Sylvain Bobin sa fare solo quello, “gestire”. Non è un padre, è un amministratore. Adrien non ha avuto il coraggio di rispondergli «Me la gestisco da solo».

Hanno appuntamento al ristorante dell’Hotel des Voyageurs, un posto di una certa eleganza. Di solito si vedono alla Pizzeria du Port, proprio accanto al ponte, chiamata così dal proprietario, un nostalgico del Mediterraneo, anche se a La Comelle non ci sono mai state navi, al massimo qualche barca. Sarà sicuramente l’ultima volta che Sylvain Bobin mette piede a La Comelle. Forse ha cambiato ristorante per festeggiare il sollievo, la fine dei suoi obblighi.

«Ai Voyageurs? A quanto pare tuo padre fa le cose in grande!» ha scherzato Joséphine.



*



Alle due del pomeriggio Marie-Laure entra nel giardino di Pierre e Nina Beau.

Tutto è riarso, fiori e ortaggi stanno già morendo di sete. E sì che Pierre è stato seppellito appena ieri. È pazzesco quanto sia fragile ciò che un uomo lascia dietro di sé.

Quanti mesi ci metteranno le piogge a sparpagliare la ghiaia, quanto tempo servirà alle crepe dei muri per ingrandirsi, alle erbacce per soppiantare tutto il resto, all’umidità per arrugginire i cardini, al vento per spostare le tegole?

Marie-Laure osserva l’aspetto abbattuto delle piante di pomodoro legate ai tutori. In circostanze normali si darebbe da fare subito, in circostanze normali avrebbe già l’innaffiatoio in mano, ma ci sono cose più urgenti. Chiama più volte Étienne, che non risponde. Entra in casa, rivede le stanze vuote.

Chi può essere stato?

Sale in camera di Nina e scopre il figlio addormentato. Ai piedi del letto, Paola apre un occhio e lo richiude subito.

Marie-Laure sembra contrariata di trovarlo da solo. Gli posa una mano sulla spalla nuda. Ricorda il giorno in cui è nato, la pelle è la stessa, un tessuto satinato di una morbidezza particolare. Le piace ancora annusarlo come quando era piccolo. Ora che è quasi un uomo non osa più mettergli il naso nel collo e inspirare rumorosamente, così ogni tanto le capita di andare a fiutare le sue magliette nella cesta dei panni sporchi.

Étienne apre gli occhi con un grugnito.

«Clotilde è scomparsa» dice la madre. «I genitori sono preoccupati, la stanno cercando dappertutto... Hanno detto che eravate insieme ieri sera».





12 Billy Ze Kick et Les Gamins en Folie, Mangez-moi.





48


25 dicembre 2017



Buon Natale, Simona».

«Buon Natale, piccola».

«Nessuno mi ha mai chiamato “piccola”, a parte mio nonno, che però diceva “piccolo”, per gioco».

Simona sorride e protesta:

«Ti avevo detto di non venire oggi!».

«Non potevo lasciarti da sola a gestire questo piccolo mondo».

«Ho conosciuto un uomo che mi piace» dice Simona.

Nina è sbalordita. Fissa Simona con un misto di incredulità e stupore, neanche le avesse confessato un delitto e indicato dove ha nascosto il corpo. Discreta, cordiale e sempre elegante, Simona è vedova da anni e in lutto per il figlio scomparso, una cappa di piombo di cui non parla mai. Nina aveva quasi dimenticato che è pur sempre una donna.

«Ieri sera abbiamo passato la vigilia insieme, sono stata benissimo. Mi ha invitato a casa sua e... ho dormito da lui» aggiunge Simona con un sorriso.

«Ma è fantastico!».

«L’hai detto, è fantastico... Pensavo di essere ormai tagliata fuori da... da quelle cose».

Nina si morde il labbro per evitare di ridere.

«Come l’hai conosciuto?».

«Ballando... Ogni domenica la mia vicina va a sgambettare in una sala municipale, un posto per vecchi, con l’orchestrina, un orrore... A me piacciono i cantautori tipo Matthieu Chedid, o “-M-” che dir si voglia. Lo conosci?».

«Sì».

«Insomma, una festa danzante per vedovi, con pranzo, pista da ballo e luci. Da principio non volevo andarci, ma la vicina ha insistito, mi ci ha praticamente trascinato... In realtà non era poi così male. Lui si chiama André. Gli sono piaciuta subito. E tu?».

«Io cosa?».

«Hai trovato qualcuno?».

Nina non si aspettava una domanda del genere, tantomeno da Simona. Una crede di conoscere le persone e poi... Stanno lavando i canili con grandi getti d’acqua, anche se stamattina ci sono cinque gradi sottozero. Tre cani gironzolano intorno a loro. Devono continuare a raschiare fino a che il cemento sia asciutto, sennò le superfici si ghiacciano e per i cuscinetti delle zampe e l’artrosi degli animali è un disastro. Ne hanno per ore di lavoro a tremare dal freddo l’una accanto all’altra, imbacuccate nei giacconi, col berretto di lana calcato sulla testa.

«No, nessuno» risponde dopo un po’.

«Davvero? Ero sicura di sì. Hai la faccina delle notti allegre».

Nina arrossisce come una scolaretta.

«Non ho trovato... diciamo che... È vero, ho passato una bella notte di Natale».

«Lo sapevo» fa Simona, trionfante. «Lui chi è?».

«L’uomo che ha adottato Bob» confessa Nina diventando sempre più rossa.

«Ah sì, ho capito... Bene, ottimo. E come sta Bob?».

«Lui benissimo!» ride Nina.

«È felice?».

«Molto felice».

«Io prendo Cannelé. Lo porto via con me oggi».

Nina è sbigottita.

«Credevo che non volessi più cani a casa!».

«Anch’io credevo. Sai, Nina, si crede. Poi ci si accorge di aver sbagliato».

*



Louise entra in camera di Étienne e si chiude delicatamente la porta alle spalle. Dopo la distribuzione dei regali il fratello è tornato a letto dicendo che aveva mal di testa. Sta dormendo. Louise si siede sul bordo per osservarlo, gli posa con leggerezza due dita sul polso per sentire il battito cardiaco.

È ancora impregnata di Adrien. Lo porta addosso come un cappotto che impiegherà giorni e giorni a togliersi. Poi lo appenderà a una gruccia fino alla volta successiva. Guardando il fratello che dorme si ricorda di Saint-Raphaël, l’estate delle vacanze con loro tre. Adrien è stato il primo ragazzo che Louise abbia visto dormire. Come stamattina, si era infilata in camera sua. Nina ed Étienne erano andati con Marie-Laure e Marc a fare immersioni. Adrien aveva preferito rimanere a casa, terrorizzato all’idea di ritrovarsi faccia a faccia con qualche bestia marina che somigliasse a un serpente, la sua fobia da sempre. Louise era rimasta a lungo accanto a lui, poi Adrien aveva aperto gli occhi. Nella penombra ci aveva messo qualche secondo a vederla, a definire la figura sulla sedia a dondolo a due metri da lui. Le aveva sorriso e detto di venire accanto a lui. Lei si era seduta sul bordo del letto.

«Sai, non sono un ragazzo come gli altri» le aveva detto.

«È per questo che ti amo» aveva risposto lei.

«Mi ami?».

«Sì, da quando ero piccola».

«Sei ancora piccola».

«No, ho tredici anni. Hai mai baciato una ragazza?».

«Sulla bocca?».

«Sì».

«No, non ho mai baciato nessuno».

«Hai mai fatto l’amore?».

«Be’ no, visto che non ho mai baciato nessuno...».

«Ti va se ci proviamo?» le aveva chiesto lei.

«A fare l’amore?».

«No, a baciarci».

Adrien aveva annuito, lei si era infilata sotto il lenzuolo contro di lui e gli aveva messo la testa sulla spalla. Il cuore le batteva all’impazzata, ma quella mattina si sentiva un coraggio da leone. Sarebbe potuta rimanere così per sempre, in quella camera con la finestra aperta e le persiane chiuse, le strisce di luce brillante, il canto delle cicale fuori. Le cicale entravano in azione alle dieci, appena il sole colpiva i pini, era il loro segnale di partenza. Louise si era messa a sedere e si era spogliata, indossava un vestitino giallo di cotone con le bretelline, senza biancheria intima sotto. Adrien era in calzoncini. Aveva preso in mano il vestito e l’aveva annusato.

«Hai un buon odore».

Si era ritrovata nuda contro di lui. Adrien si era fatto un po’ indietro per guardarla, aveva posato gli occhi su ogni parte del suo corpo, affascinato come se ammirasse il capolavoro di un maestro.

«Sei bella».

Poi l’aveva sfiorata con la punta delle dita. Faccia, bocca, collo, seno, pancia, inguine, gambe, era sceso e risalito più volte lungo il suo corpo con la punta delle dita. Louise ricorda ancora i brividi che aveva, la pelle d’oca, qualcosa di liquido tra le cosce, come una violenta voglia di fare pipì nel basso ventre. Alla fine aveva chiuso gli occhi e aveva detto: «Mi accarezzo spesso pensando a te, vuoi vedere come?». Adrien aveva risposto di sì.

Lei si era stesa sulla pancia con la testa rivolta verso di lui, l’aveva guardato negli occhi e si era toccata. Lui stringeva a sé il suo vestito, come per respirarla senza toccarla. Poi anche lui si era steso sulla pancia e l’aveva imitata. Avevano goduto insieme, tenendosi per mano.

La camera immersa nel silenzio, gli occhi di Louise in quelli di Adrien. Si erano avvicinati e baciati sulla bocca cercando l’una la lingua dell’altro, poi si erano addormentati in un calore condiviso.

«Stai pensando a lui» bofonchia Étienne.

Louise sobbalza.

«No, sto pensando a te. Dobbiamo parlare».

Étienne si mette un cuscino sul petto.

«Esci da camera mia. Ho visto dai tuoi occhi che pensavi a lui. Non sei mai stata brava a raccontare frottole».

«È vero, l’esperto in frottole sei tu».

«Che vuoi?».

«Farti ricoverare».

Lui si volta dall’altra parte.

«Non se ne parla».

«È assurdo. Se non vuoi farlo per te, fallo per Valentin».

«Perché mi veda soffrire? Per farmi aprire la pancia, perdere i capelli, vomitare dopo le chemio e non reggermi più in piedi? Vuoi che mio figlio veda questo?».

«Se non altro vedrà che combatti!».

Entra Marie-Castille.

«Che fate? Perché gridate?».

Louise sorride.

«No, niente... Volevo convincerlo ad andare a trovare un vecchio amico insieme».

«Che amico?» domanda Marie-Castille, sospettosa.

«Non parliamone più» taglia corto Étienne. «Non ci vado e basta. Vi dispiacerebbe uscire da camera mia, gentili signore? Vorrei alzarmi e sono nudo. Conoscete tutte e due il mio leggendario pudore».

Louise si alza ed esce, affranta. Cerca di fare un sorriso a Marie-Castille, ma non ci riesce. È un attimo: si gira verso di lei per dirle la verità, trovare l’aiuto di cui ha disperatamente bisogno per far cedere il fratello, ma Étienne, che lo intuisce come se la sentisse pensare, grida freddamente: «Louise, no!». Lei reprime la voglia di urlare, inghiotte le lacrime e lascia la stanza.

Da dietro la porta sente il fratello e Marie-Castille che discutono. «Calmati, va tutto bene... Non mi scocciare... Un compagno di liceo... Non ho nessuna voglia di vederlo... Louise insiste... Mi state rintronando, tutte quante... voglio stare da solo... per piacere... sono stanco...». «Tu mi stai nascondendo qualcosa, Étienne...». «Sì, il mio pisello... Non mi piace farmi vedere nudo... Non piangere... è Natale... un po’ di pace, per pietà, un po’ di pace... siamo in vacanza... non potete venire a rompermi i coglioni anche in camera...».

Valentin raggiunge Louise. Con uno sguardo la zia gli fa capire di aver fatto fiasco un’altra volta.



*



Torno a casa con le braccia cariche di pacchetti. Ce li avevo in macchina da giorni, ma volevo aspettare Natale per darglieli. Ci siamo, sono passata dall’altra parte, la demenza profonda: faccio regali al gatto. A meno che non siano le prime avvisaglie di una senilità precoce.

Appoggio la nuova cesta superimbottita contro il termosifone e il finto alberello tiragraffi accanto al divano, anche se fra pochi mesi avrà a disposizione tutta la campagna circostante per giocare. Gli agito davanti al musino rosa qualche brutto giocattolo di plastica. Nicola mette la zampa su una pallina, la fa rotolare. Guardandolo penso che io ho odiato essere figlia unica. E se prendessi un altro gattino? Altrettanto piccolo, così che crescano insieme e siano sulla stessa lunghezza d’onda. Con un consimile a quattro zampe si annoierà meno che con me, la persona più lugubre e solitaria del pianeta. A casa mia perfino le piante si suicidano, rifiutano di alimentarsi, cadono dalle finestre, si automutilano... Per fortuna il tiglio è vecchio, ha avuto il tempo di crescere prima che arrivassi io, di frequentare il cielo da vicino.

Al rifugio dovrebbe esserci qualcuno anche il giorno di Natale. Se non ci vado subito non ci andrò più, perché poi ci penserò sopra e se ci penso sopra Nicola crescerà da solo e diventerà un depresso nevrastenico come me.

Dieci minuti dopo aver avuto l’idea, dopo quel rigurgito non saprei dire se di ottimismo o di pessimismo, parcheggio davanti al cancello del rifugio. Ci sono altre due macchine, una delle quali è il furgone Citroën di Nina. Entro in quel luogo per la seconda volta in vita mia. Quando Nina mi ha visto infilare la busta dei soldi nella cassetta delle lettere e mi ha offerto un caffè nel suo ufficio era buio, non ho visto niente. Stamattina vedo il posto di giorno. Non è particolarmente ameno. Tirato su alla bell’e meglio, baracche di cemento prefabbricate. Sulla destra un grosso cane nero tipo griffone abbaia senza convinzione. Sulla sinistra tre box isolati di cui due vuoti con la scritta In transito, un cane mi fissa, vedo la tristezza, abbasso gli occhi vergognandomi come se l’avessi abbandonato io. Apro un altro cancello ed entro nel canile. Ovunque è scritto di non infilare le mani tra le sbarre. Il mio arrivo nello spazio dei cani è fragoroso, tutti si mettono ad abbaiare al mio passaggio e non accennano a smettere.

Dopo un po’ spunta una signora bassina.

«Buongiorno».

«Buongiorno... C’è Nina?».

«È a portare fuori un cane. Posso aiutarla?».

«Ho adottato un gattino e... vorrei prendergli un compagno».

La signora sorride e mi conduce nel gattile. C’è puzzo di merda e detersivo.

«Le lettiere non sono ancora state pulite» spiega.

Alcuni felini mi osservano con diffidenza, altri si avvicinano e mi annusano, un paio si arrischiano a strusciarsi contro le mie gambe.

«Non facciamo adozioni il giorno di Natale».

«Perché?».

«L’ufficio è chiuso».

«Ma Natale... è proprio il giorno in cui bisognerebbe poter adottare».

«Non ha tutti i torti» osserva lei. «Come si chiama?».

«Virginie».

La signora mi scruta come se cercasse qualcosa sulla mia faccia.

«Com’è il suo gattino?» chiede poi.

«Piccolo. Piccolissimo. Nero con il naso rosa. Si dice “naso” per un gatto?».

«Tartufo».

Arriva Nina, intirizzita, alitandosi sui guanti di lana.

«Che ci fai qui?» mi domanda, quasi spaventata.

«Buon Natale, Nina».

La signora bassina non le dà il tempo di rispondermi.

«Vorrebbe adottare un gatto» dice con voce soave, come per scusarsi di avermi fatto entrare.

«Hai perso Nicola?» esclama Nina nel panico, al limite dell’aggressivo.

«Assolutamente no. Ho soltanto paura che da solo si annoi».

«E tu pensi di essere in grado di occuparti di due gatti? Riuscirai a gestirli?».

Cattiva e sferzante. È la sua piccola vendetta personale. Non posso biasimarla.

«Sì, credo di sì».

«Vieni con me».

Attraversiamo un corridoio ed entriamo in una stanza surriscaldata.

«Questa è la nursery e l’infermeria, dipende dai giorni e dagli arrivi».

Tre gattini tigrati stanno dormendo appallottolati l’uno contro l’altro.

«Posso dartene uno tra due o tre settimane. Per il momento stanno recuperando».

«Si possono separare?».

Mi pianta i suoi begli occhi neri nei miei. Di colpo mi tornano in mente le parole della canzone che aveva cantato alla festa di fine anno delle medie.



Appena tornati ci rivedremo tutti i giorni

Dove vai con gli occhi neri, non vai da nessuna parte...13



Étienne e Adrien alle tastiere, Nina al microfono. Eravamo tutti all’ultimo anno delle medie, loro avevano organizzato un concerto nel cortile del Vieux-Colombier, sotto il portico. Rivedo lo striscione, la parola TRE ben dipinta da Nina su una stoffa bianca. “Tre” era il nome del gruppo che avevano fondato, un omaggio all’album 3 degli Indochine, di cui quel giorno Nina aveva interpretato Tes yeux noirs, Canary Bay, 3e sexe e Trois nuits par semaine. Aveva poi proseguito con canzoni originali, scritte da lei e Adrien su musiche composte da Étienne. Parole strane, melodie antiquate, ma Nina aveva una bella voce, mi piaceva ascoltarla.

«È la vita a separare. Devono pur crescere... Non possono mica restare appiccicati l’uno all’altro» dice senza battere ciglio.

Passa un angelo, si trattiene. Durante quel momento morto, come se stessimo giocando al gioco del silenzio, osservo i gattini addormentati. Gabbie vuote, sacchetti di cibo, armadietto della farmacia, medicinali sottochiave, un vecchio poster raffigurante un cane dietro le sbarre con la scritta: Colpevole di che?

Alla fine Nina rompe il silenzio.

«Sono due maschi e una femmina. Quale vuoi?».

«La femmina».





13 Indochine, Tes yeux noirs.





49


Da cinque mesi Pierre Beau riposa al cimitero.

Nina è assistente di direzione. Lavora con Yves-Marie Le Camus, il direttore amministrativo e finanziario, un uomo incantevole. Si occupa della posta, delle telefonate, dell’invio e ricezione dei fax, della ricerca sul videotel della solidità finanziaria dei potenziali clienti e di redigere i verbali delle riunioni. Guadagna novemila franchi al mese per tredici mesi. Non fa errori d’ortografia, non disegna, non scrive più canzoni.

Alla Damamme è apprezzata da tutti, la sua giovinezza seduce, le sue diciotto primavere attraggono le gentilezze. È carina e interpreta a meraviglia il ruolo di impiegata modello.

Durante la settimana dorme a casa, abita con Paola e i gatti. A mantenere l’esterno provvede un giardiniere dei Damamme. I weekend, dal venerdì al lunedì mattina, li passa al Castello.

Nel giro di cinque mesi Emmanuel ha lubrificato alla perfezione gli ingranaggi della sua vita. Ha comprato dal comune la casa del nonno per quattro soldi, l’ha ammobiliata come piace a Nina, le ha trovato l’impiego e l’ha presentata ai genitori, che la trattano come una nuora. Pranza con loro ogni domenica.

Emmanuel la ricopre di fiori, attenzioni, regali e parole d’amore.

La quotidianità di Nina è di una dolcezza insensata, talmente piacevole che certe volte le vengono vampate di calore. Dev’essere quella, la felicità: non avere più paura, non provare più angoscia. Ha una bella moquette e una grande vasca da bagno, e tutto ciò che aveva desiderato guardando le vetrine si ritrova come per magia nel suo guardaroba. Mentre i suoi compagni di liceo sono a Digione, Autun o Lione a mangiare scatolette e ammazzarsi di studio in monolocali di quindici metri quadrati, lei si sente libera. È come se avesse dieci anni d’anticipo su di loro.

Una volta alla settimana sale al cimitero per raccontare al nonno come le vanno le cose.

«Sto bene, non ti preoccupare. Emmanuel è molto carino con me, siamo innamoratissimi. Il lavoro mi piace, le giornate passano in fretta. Il tuo giardino è in piena forma, gli animali pure. Durante il weekend viene Joséphine a dormire da noi. Le piace occuparsi della casa, la distrae dal suo appartamento. Dice che va nella sua seconda casa. Adrien ed Étienne mi chiamano spesso. Mi aspettano a Parigi».

Quella vita è come quando da piccola giocava alla verduraia. Esponeva frutta e verdura in giardino, la vendeva a clienti immaginari e registrava i guadagni su una cassa di plastica.



*



Vincennes, RER A, dritto fino ad Auber, cambio, prendere la linea 7 della metro, fermata Poissonnière, liceo Lamartine, rue du Faubourg-Poissonnière 121, IX arrondissement. Adrien fa lo stesso percorso dal lunedì al venerdì. Zainetto, panino, pasta o insalata in una scatola di plastica. Luci livide, lunghi corridoi, gente pigiata come sardine, porte che si chiudono, annunci degli altoparlanti: «Attenzione, prego. Traffico rallentato sulla linea A della RER a causa di un pacco sospetto... a causa di un incidente a un viaggiatore... a causa di uno sciopero, a causa di...». Barboni che dormono per terra, sulle panchine, sotto vecchi giornali, che chiedono l’elemosina, musicisti di strada, venditori abusivi di torri Eiffel in miniatura, frutta, sigarette o fiori, effluvi di urina e vinaccio, violenza in certi sguardi, punkabbestia, gente in giacca e cravatta che va alla Défense, tutto un mondo che si agita, corre, si spinge, riunione senza unione, tutti nella stessa direzione senza guardarsi. La massa. Da quando vive a Parigi ha una voglia insopprimibile di non muoversi, di restare in camera da letto a Vincennes nell’appartamento in cui abita e che odora di candele profumate.

Uscire per andare a lezione gli costa molto. Fosse per lui rimarrebbe a dormire tutto il giorno con le finestre chiuse, in silenzio. Invece si mette in moto con un’ora d’anticipo e quando arriva alla stazione di Auber, in cui si effettuano pochi cambi, si siede in un angolo a leggere per dimenticare quel mondo sotterraneo e immergersi nelle parole come un tempo si immergeva nelle piscine comunali di La Comelle con Nina. Da quando vive a Parigi ha l’impressione di non vedere più il cielo e di mangiare cemento. Prima aveva il verde impresso nella retina, ormai ha il grigio. Nessuno l’aveva mai avvertito di quella violenza. Parlano di conflitti mondiali, prigioni, storie d’amore, fatti di cronaca, eventi sensazionali, vecchi, prostitute, disoccupati o mercato dell’auto, ma non ha mai sentito testimonianze su ciò che prova un provinciale quando arriva a Parigi. Tutto sembra immenso, ci si perde, ci si sente persi anche se non lo si è, nessuno si parla, nessuno si vede, nessuno si saluta, gli sguardi sono rivolti verso un’interiorità immensa, un labirinto di solitudine, come se una tristezza comune fosse incollata alle suole degli utenti della metropolitana.

Malgrado la folla e il senso di oppressione, annegato nella massa Adrien si sente paradossalmente più libero. L’anonimato lo tranquillizza. A Parigi non ci sono pettegolezzi, maldicenze o giudizi affrettati, lì se ne fregano degli altri. Se qualcuno muore a Parigi nessuno lo sa, se muore a La Comelle esce un articolo sul giornale.

Con suo grande sollievo non è finito al CROUS. Ritrovarsi in mezzo ad altri studenti senza Nina gli sembrava insostenibile. Abita da Thérèse Lepic, insegnante di pianoforte e amica del padre. Incredibile: com’è possibile che un uomo freddo, taciturno e privo di interesse come suo padre sia amico di quella donna divertente, allegra, raffinata, artista fino alla radice dei capelli? A casa sua ci sono candele e trine, molti quadri, ritratti delle muse e un disegno di Salvador Dalí che il maestro le ha regalato personalmente. Quella donna di settantacinque anni ha nelle vene più giovinezza di Adrien e un modo tutto suo di muoversi spedita e leggera, di estasiarsi, di ridere. Fuma come un turco, ma soltanto nel salotto in cui riceve, e lascia uno spiraglio di finestra aperta giorno e notte, anche d’inverno. Capita che i suoi allievi suonino il piano in cappotto, tanto l’aria è gelida.

Adrien non ha mai avuto il coraggio di chiederle come abbia conosciuto il padre. Pensa che sia stata una sua amante. Le foto color seppia incorniciate in camera di Thérèse mostrano quanto fosse bella un tempo.

La signora è esile come un uccellino e si ciba solo di frutta e mandorle. Non mangia, sgranocchia. Per Adrien ordina piatti cucinati nella trattoria sotto casa loro.

Provvede Sylvain Bobin a pagare vitto e alloggio, Adrien non sa quanto gli costi e non vuole saperlo. Dato che Thérèse gli sta simpatica, detesta l’idea che guadagni su di lui. Se il padre smettesse di pagarla, Thérèse lo terrebbe lo stesso?

Che valore commerciale ha quel figlio caduto dal cielo, quel ragazzo venuto dalla campagna che si chiama Bobin, ma di cui Thérèse non aveva mai sentito parlare?

Il motivo per cui ogni mattina si obbliga ad alzarsi, ad affrontare i trasporti pubblici e il loro campionario di solitudini per andare al Lamartine, è che il padre l’ha avvertito: «Pago se ottieni buoni risultati, altrimenti te ne vai al CROUS».

Adrien ha a disposizione una camera di circa diciassette metri quadrati con bagno privato. Tutto è pulito, i muri sono bianchi, il letto è dotato di morbide coperte e la sua biancheria viene lavata e stirata ogni settimana, non deve fare la fila come gli altri al Lavomatic più vicino. Ha una grande scrivania su cui studiare e una finestra affacciata sulla strada. Terzo piano senza ascensore, cosa che non impedisce a Thérèse di salire e scendere più volte al giorno senza problemi. Da trentacinque anni vive in quell’appartamento di ottanta metri quadrati per cui paga un affitto ridicolo. «Meglio così» dice, «perché non ho risparmi, mi sono spesa tutto». Le sue uniche entrate provengono dalle lezioni di piano. Thérèse si era sposata molto giovane con un militare di carriera. Rimasta vedova a venticinque anni, ha una figlia con cui non va d’accordo e vive sola da decenni. Nel tempo ha avuto qualche amante: «Sono stati loro a rovinarmi» si diverte a raccontare. Le abitudini di Thérèse e Adrien si sono armonizzate subito: cena presto in cucina, poi alle sette e mezzo di sera Adrien si mette a studiare mentre Thérèse va in camera sua a leggere, ascoltare la radio o guardare in televisione Un siècle d’écrivains, il nuovo programma di France 3 presentato da Bernard Rapp. Thérèse è iscritta alla biblioteca di Vincennes, dove va ogni due giorni per restituire e prendere in prestito libri che divora. Quella vita monacale, che ripugnerebbe a qualunque altro studente, si addice perfettamente a Adrien.

Due volte alla settimana Adrien telefona a Nina. Ascolta la sua voce chiudendo gli occhi, le racconta della vita che fa nella grande città, delle lezioni, dei compagni di studi. Le dice che sente la sua mancanza. «È bruttissimo stare senza di te, ogni volta che faccio qualcosa ti penso». Dato che è un tipo taciturno, a Parigi non ha amici, solo buongiorno e buonasera.

Nina gli racconta del suo lavoro, di Emmanuel, dei colleghi. Dice che presto andrà a trovarlo. A primavera avrà un po’ di ferie e sarà bel tempo, lui le farà vedere la torre Eiffel e gli Champs-Élysées.

«Comunque a settembre ti trasferisci qui» le risponde Adrien. «Troveremo un accordo con Thérèse, dormirai in camera mia, e mia madre è contenta di andare a stare a casa tua e pagarti un piccolo affitto».

«Magnifico, non vedo l’ora».

Il sabato sera Étienne insiste per vedersi con Adrien alla discoteca Bus Palladium. Adrien si chiede perché ci tenga così tanto. Finché non acconsente, Étienne non riattacca.

«Siamo intesi? Ci vediamo? Ti aspetto lì davanti?».

«Okay».

Forse è una promessa che ha fatto a Nina o alla sorella, qualcosa tipo «Promettimi di non abbandonare Adrien quando sarai a Parigi... Tu sei sciolto, per lui è più difficile, è un timido».

Ogni sabato Étienne si presenta con una ragazza diversa. Non arriva mai da solo, ma raramente va via insieme a quella con cui è venuto. Divide l’appartamento con un coinquilino, Arthur, uno studente che va alla sua stessa università e come lui si prepara al concorso per entrare alla Scuola nazionale di polizia. «Così studiamo insieme, facciamo esattamente lo stesso percorso, è tutto più semplice». “Come no” pensa Adrien, “è più semplice perché copi da lui”. Adrien ammira Étienne per un sacco di cose, ma sa perfettamente quanto sia abile a servirsi degli altri, a succhiarli con la cannuccia per il proprio esclusivo interesse.

Al Bus Palladium le belle ragazze ronzano intorno a Étienne. Capita che sparisca nei bagni o per strada, poi ricompare sulla pista da ballo come per magia, con la sicurezza di sé a tracolla e il sorriso di un re. Adrien si diverte a guardare le manovre della seduzione, l’attrazione dei corpi, il gioco di quelli che si mettono alla prova. Rimane in disparte, osserva i movimenti, gli abbigliamenti, l’agitazione delle mani, le dita che tengono le sigarette, il fumo inspirato ed espirato, le scollature generose, gli sguardi che si afferrano e si assorbono.

Adrien scrive anche quando non scrive.

Ha cominciato un romanzo e tra una lezione e l’altra riempie le pagine di un quaderno.

Balla poco, ma adora la musica elettronica, che lo nutre di immagini mentali. Le sensazioni che produce in lui sono positive, allegre, colorate, simili a quelle che gli procura l’ascolto della musica classica, in particolare Bach. La musica elettronica lo mette in uno stato di torpore che allevia il suo spirito tormentato e libera l’uccellino intrappolato al suo interno.

Certe volte ragazze che hanno bevuto troppo vanno a sedersi accanto a lui, Adrien ne respira il profumo, si inebria dell’odore dei corpi, ma non le tocca mai. È rimasto affascinato dal Profumo di Süskind, che sembra intingere la penna in un mazzo di fiori, e dal gelido personaggio di Grenouille.

Étienne pensa che Adrien non osi rimorchiare altre ragazze di fronte a lui per via di Louise.

A Natale scorso li ha colti in flagrante, li ha visti uscire insieme da un albergo di La Comelle. Erano le sei del mattino, lui tornava dal Club 4, Nina e Damamme l’avevano lasciato in centro. Avrebbero voluto portarlo a casa, ma Étienne aveva declinato l’offerta, preferiva camminare per smaltire un po’ la sbornia, non voleva che i genitori lo trovassero in quello stato.

Vedendoli insieme aveva pensato di avere un’allucinazione. Poche ore prima aveva trascorso la vigilia in famiglia con Louise. A mezzanotte Nina e il suo bellimbusto erano passati a prenderlo per portarlo al Club 4. Al telefono Adrien aveva detto di voler restare con la madre.

“Altro che madre... si doveva vedere con mia sorella di nascosto”.

Sua sorella e Adrien, mano nella mano, che uscivano come due ladri dall’Hotel des Voyageurs. Non c’erano dubbi: se erano stati in albergo significava che andavano a letto insieme.

Étienne avrebbe potuto sputtanarli, tirare un cazzotto a Adrien e uno schiaffo alla sorella, ma non aveva fatto niente, aveva cambiato strada per non incrociarli e non farsi vedere da loro. Se non altro la sorella non si scopava uno stronzo. Inoltre non gli sembrava un’assurdità che quei due stessero insieme, strani com’erano, sempre zitti o a parlare sottovoce, sempre a leggere senza essere obbligati a farlo, mai arrabbiati, sempre a guardare con occhi stralunati la “bellezza del mondo”, a estasiarsi di fronte a un fiore, una farfalla o un quadro di un museo. Bravi ragazzi. Facevano pensare alla superficie di un lago un po’ noioso. Lui preferiva le onde e il furore, il vento e il nevischio.

Dopo la scomparsa di Clotilde, subito prima di trasferirsi a Parigi, Étienne si era presentato in gendarmeria. I genitori la cercavano, non capivano perché se ne fosse andata dall’oggi al domani senza avvertire nessuno. Una donna l’aveva riconosciuta alla stazione di La Comelle la sera in cui doveva vedersi con Étienne al lago. La testimone doveva prendere l’ultimo treno, quello delle 22.17 per Mâcon, lo stesso che aspettava Clotilde.

Interrogato su richiesta dei genitori di Clotilde, Étienne si era prestato volentieri a rispondere e con l’occasione aveva fatto domande sulla loro carriera ai due gendarmi che avevano raccolto la sua deposizione. Aveva spiegato che la sera del 17 agosto 1994 lui e Clotilde dovevano incontrarsi al lago della foresta alle nove. Aveva confessato che, aspettandola, aveva bevuto per vincere lo stress, dato che quella sera doveva dirle che la lasciava.

«Perché?».

«Perché non la amavo più».

«Avevate litigato?».

«No. L’avevo vista l’ultima volta il 15 luglio, prima di partire per le vacanze».

Sono ormai cinque mesi che nessuno ha notizie di Clotilde. Non ha lasciato un biglietto, non ha mai chiamato, non ha neanche scritto una lettera. Quand’è scomparsa aveva diciotto anni, e un maggiorenne ha tutti i diritti di sparire senza che per questo si indaghi su di lui. Clotilde si è volatilizzata portandosi dietro solo la borsa con i documenti e un po’ di soldi. Durante l’estate aveva lavorato come cameriera e guadagnato circa quindicimila franchi, e due settimane prima di far perdere le sue tracce aveva svuotato il libretto di risparmio che ne conteneva altri trentamila. Tutto lasciava supporre che avesse pianificato la partenza.

La madre di Clotilde ha chiamato Étienne più volte supplicandolo di dar loro notizie se la figlia si fosse messa in contatto con lui. Étienne ha promesso.

Quella scomparsa gli ha sconvolto la vita, ha operato in lui un cambiamento radicale. Si sente in colpa, un fardello pesante da portare. Come per riscattarsi si è messo a studiare, ma a studiare sul serio.

Dividere l’appartamento con uno studente rigoroso come Arthur lo aiuta. Stavolta vuole capire da solo, superare da solo le varie tappe del suo percorso.

Si concede un’uscita alla settimana e un po’ di musica la domenica, ma gli altri giorni lavora sodo. Vuole diventare poliziotto, ma non un agente qualsiasi. Vuole prima prendere una laurea in legge, poi fare il concorso per essere assegnato a un commissariato.



*



Étienne e il coinquilino Arthur hanno preso in affitto un appartamento di due stanze a Nation dal settembre scorso. Nation è a una stazione di distanza da Vincennes con la RER. Qualche volta, la domenica, Adrien va a trovarli.

Étienne ha portato i due sintetizzatori, il suo e quello di Adrien, e li ha messi in salotto. Suonano insieme, ma senza grande convinzione. Si fermano spesso per parlare, bere una birra o guardare la televisione. Strimpellano le musiche che Étienne ha composto prima di andare a Parigi, aggiungono un ritmo o uno strumento, modificano il tempo, ma senza la voce di Nina è tutto tristissimo. La sua è un’assenza con un brutto sapore di eternità. C’è ma senza esserci, come se fosse morta. Senza il canto la loro musica è incompleta, azzoppata. Hanno smesso di comporre, non hanno tempo.

Adrien aspetta l’arrivo di Nina. Étienne non ci crede più, ma non dice niente a Adrien.

Quella sera, al Club 4, ha visto come Damamme non si scollava da Nina neanche per un attimo. Anche quando andava in bagno la seguiva come un cagnolino fino alla porta.

Non le permetterà mai di partire, o forse verrà a Parigi con lei. A meno che Nina non prenda una decisione categorica e scappi.

Probabilmente non saranno mai più loro tre, ma suonare è come conservare un tesoro, mantenere vivo il legame che li unisce, fare come se ci credessero ancora.

Étienne si è messo a suonare il basso senza dirlo a nessuno, l’ha attaccato a un amplificatore in camera sua perché Adrien non se ne accorga, come un bambino che trascura un amico perché ne ha trovato un altro ma rifiuta di ammetterlo. Il sintetizzatore non gli va più. Mentre Adrien ascolta i cantautori francesi, lui preferisce il rock alternativo.

Si sente un traditore.

Suona il telefono. Adrien ed Étienne sono in cucina a farsi una pasta. Risponde Arthur.

«Ciao, sono Nina. C’è Étienne?».

«Te lo passo» risponde lui. «C’è anche Adrien» aggiunge.

«Ah, ecco! L’avevo chiamato dalla signora Lepic, ma non c’era nessuno... Pronto, ragazzi?».

«Sì» risponde Étienne.

«Puoi mettere in vivavoce, così mi sente anche Adrien?».

«Okay».

Étienne spinge il tasto del microfono, la voce di Nina risuona nel piccolo salotto. Ha un tono strano, come se avesse bevuto, sembra sovreccitata, respira forte.

«Che fate?».

«Ci stavamo facendo due spaghetti».

«State bene?».

«Sì, tutto a posto».

«Mi sentite?».

«Sì» rispondono gli altri due in coro.

“Ci siamo” pensano. “Sta arrivando. Molla La Comelle. Magari sta chiamando da una cabina telefonica della stazione di Lione”.

I due ragazzi si guardano con una luce di speranza negli occhi. Trattengono il fiato. Nina è così, senza freni.

«Siete seduti?».

«...».

«Mi sposo!».





50


25 dicembre 2017



Valentin sta insistendo da mezz’ora.

«Andiamoci insieme. Per piacere, papà, che poi domani torniamo a Lione...».

Étienne finisce per cedere.

«Va bene...».

«Ma non diciamo niente a mamma, sennò vuole venire con noi».

«E allora?».

«E allora non mi va... A lei gli animali piacciono poco».

«Neanche a me piacciono».

«Tu fai finta, papà».

«Finta di che?» domanda lui irrigidendosi.

«Che non ti piacciano».

Étienne guarda il figlio. Lo sorprende sempre. Cerca di figurarselo tra dieci, venti, trent’anni, poi smette, non ha più la forza di farsi del male.

Prima di uscire va a fare la doccia. Si lascia scorrere addosso l’acqua calda. Era un pezzo che non provava una sensazione così gradevole. Dopo la discussione con Marie-Castille in camera ci è andato giù pesante con i farmaci che gli ha prescritto la sorella. Gli analgesici gli danno sollievo, gli impediscono di pensare. Chiude gli occhi, si fa sommergere da immagini belle, si rivede sfrecciare sull’asfalto con lo skate, le piscine, la frescura azzurra dell’estate, le patate fritte, le lacrime agli occhi che gli vengono perché ha svuotato l’intero vasetto di senape nel suo hot-dog, gli attacchi di ridarella in tre, il pane con il Nesquik, i film horror, la mano di Nina nella sua, lei che gli affonda le unghie nella pelle, le feste, la musica, il seminterrato, il sintetizzatore, l’odore di frutta marcia nell’orto di Nina, il tabacco, gli alcolici, il lago, Clotilde. Riapre gli occhi, chiude il rubinetto, esce dalla doccia. Si guarda nello specchio, ma non si vede a causa del vapore. “Meglio così”.

Incontra il padre sulle scale, si guardano appena.

«Mamma e Marie-Castille sono andate a comprare il tronchetto di Natale» mormora Marc.

“Meno male” pensa Étienne.

In quel momento avere addosso la moglie gli sarebbe semplicemente impossibile.

Vede il fratello e la cognata che giocano in giardino con i figli, Lola e Louis. Paul-Émile è un estraneo, pensa Étienne. Un fratello che ha dieci anni più di te non lo riacchiappi più. Dieci anni sono una vita. Pochi ricordi in comune. Quando Paul-Émile è andato via di casa Étienne aveva otto anni. Tornava per le vacanze, ma ripartiva subito con gli amici, e ha conosciuto la sua futura moglie quand’era molto giovane. Poche sono le fotografie che testimoniano una loro complicità da piccoli. Ce n’è una con Étienne sulle ginocchia del fratello maggiore, lui deve avere tre anni, Paul-Émile è già adolescente. Veniva a Saint-Raphaël ogni anno, ma sempre in compagnia di amici grandi. In fondo Étienne considera il fratello come un compagno di vacanze, un tizio con cui giocava a pallavolo sulla sabbia, una specie di modello, un’icona di famiglia che rasentava l’eccellenza, il primo della classe, l’orgoglio paterno, di cui comunque sbirciava le riviste porno dimenticate in camera sua.

Stamattina Étienne realizza di non aver mai scambiato più di quattro parole con la cognata Pauline. «Buongiorno, stai bene? I bambini? Il lavoro?». Lei aveva sempre risposto di sì. Sì a tutto. La risposta giusta per non innescare altre domande. Pauline è bella, riservata, intelligente, affettuosa. Probabilmente è un peccato non averla conosciuta meglio.

Quante persone sfioriamo nella vita senza conoscerle?

Scaccia quei pensieri cupi, si infila il giaccone.

Valentin lo sta già aspettando in macchina con le cuffie sulle orecchie. Appena vede il padre se le toglie. Nel tempo che Étienne mette in moto, Louise si infila sul sedile posteriore. La scruta dallo specchietto retrovisore.

«Che vuoi?».

«Venire con voi».

«Cos’è, un agguato?».

«...».

«Tu lo sai dov’è, papà?».

«Sì, figlio mio, lo so».

Alla radio sentono che su Internet è già cominciata la rivendita dei doni natalizi. Quelli che hanno ricevuto regali sgraditi non hanno certo perso tempo.

Come ogni anno Étienne non ha fatto nessun regalo, ha pensato a tutto Marie-Castille. Rêve d’Ossian per Louise, un profumo che lei adora e lui detesta. Gli ricorda l’odore della chiesa di La Comelle quando Nina ci andava ad accendere un cero. Un drone e un altoparlante wireless per Valentin. Per lui, un weekend a Venezia per due persone tutto compreso, anche l’amore, a giudicare dai cuoricini disegnati sulla scatola.

Marie-Castille è incredibile, gli ha regalato un weekend per due. Étienne immagina la faccia che farebbe se partisse senza di lei. «Ci vado con un’altra. Ciao, buon weekend, ci vediamo lunedì».

“Sono crudele” si dice. “Anche col pensiero”.

«A che stai pensando, papà?».

«Niente di particolare».

Étienne osserva Louise nello specchietto. Ha voglia di provocarla, come quando erano piccoli e la stuzzicava sempre. È più forte di lui, una cosa tra fratello e sorella, e poi è un modo di vendicarsi dell’intrusione mattutina in camera sua. È colpa di Louise se Marie-Castille ha dato di matto.

«Hai passato una buona notte?» le domanda, ironico.

La sorella arrossisce.

«Sei tornata tardi, ti ho sentito. Dove sei stata?» continua.

Sa benissimo che era con Adrien. Lei non risponde, si volta verso il finestrino, guarda i marciapiedi vuoti. Étienne cambia discorso.

«Valentin, sei sicuro che Nina ci sia?».

«Sì, c’è, le ho mandato un messaggio. Tu sei mai stato al rifugio, papà?».

«Da piccolo. Nina aveva trovato un cane, e con Adrien ce l’abbiamo portato».

«Chi è Adrien?».

Il cuore di Louise ha una battuta d’arresto.

Étienne ridacchia.

«Louise, rispondi a Valentin. Chi è Adrien?».

«Sei odioso» replica lei.

«Chi è?» insiste Valentin.

«Un amico d’infanzia» risponde Étienne. «E un carissimo amico di zia».

«Sei pesante» dice Louise.

«Zia, perché papà ha risposto così?».

«Un giorno te lo spiego».

«Mi spiegherai anche perché non ti sei sposata? Sei così bella...».

«Grazie, caro».

Louise è sull’orlo del pianto. Sposare Adrien era il suo sogno, eppure non ha mai voluto.

Quando arrivano all’altezza della vecchia scuola media Étienne frena di colpo.

«Cavolo! Hanno raso al suolo il Vieux-Colombier!» esclama.

Rimangono fermi per qualche secondo, fratello e sorella immersi nel ricordo dei pesanti zainetti sulla schiena, con le cinghie che segavano le spalle.

Louise osserva il terreno vuoto. “Proprio come la mia vita amorosa” pensa. “Una terra brulla avvelenata dall’amianto, inadatta perfino a far crescere una pianta di pomodori. Per fortuna salvo vite. Almeno servo agli altri. Non a mio fratello, però. Che farò senza di lui?”. Si asciuga le lacrime con discrezione. Étienne la fissa nello specchietto. Ancora una volta l’ha sentita pensare. In quel momento, nel rettangolino dello specchietto retrovisore, lo sguardo di Étienne è pura disperazione. Ha mollato, è finita, si lascerà andare alla deriva. Negli occhi azzurri del fratello, uguali ai suoi, Louise vede che è già partito. Niente e nessuno potrà più trattenerlo.

Étienne mette la freccia e riparte seguendo l’indicazione ADPA Rifugio per animali, una freccia rossa su un cartello traballante a un incrocio.

Si ferma davanti a un muro a pochi metri dal cancello. Vede subito il furgone di Nina e altre due macchine, di cui una sta facendo marcia indietro per andarsene. Non fa caso a chi la guida.

La prima volta che è andato lì doveva avere tredici o quattordici anni, la stessa età di suo figlio oggi. Nina aveva trovato un piccolo spaniel bretone senza collare, morto di fame. Avevano passato il pomeriggio a fare porta a porta come commessi viaggiatori.

«È suo questo cane?».

«No».

Alle nove di sera Pierre Beau, arrabbiatissimo e preoccupato, li aveva strigliati per bene. Quando aveva visto la nipote con il cane in braccio si era fatto minaccioso.

«Ah no, eh! Abbiamo già Paola e quattro gatti. Non è mica l’arca di Noè, questa! Fammi il santo piacere di portarlo alla Protezione animali!».

«Ma a quest’ora sono chiusi, nonno».

«Non mi interessa!».

Nina aveva guardato gli amici con occhi tristi.

«Non avrò mai il coraggio di portarcelo».

Étienne aveva preso la bestiola per portarsela a casa e anche lui era stato accolto dalle grida dei genitori.

«E questo cos’è?».

«Un cane. L’abbiamo trovato per strada. Domani lo porto alla Protezione animali».

«E da qui a domani cosa conti di farne?».

I genitori avevano preteso che lo rimettesse fuori, avrebbe ritrovato la strada da solo.

«Scherzi? Non siamo mica in un cartone animato...».

Era intervenuta Louise. Due bambini contro due adulti era una lotta impari: lui e la sorella avevano vinto la battaglia e pure la guerra. Avevano allestito una cuccia di fortuna per il cane con una coperta ripescata dal seminterrato, gli avevano dato da mangiare e Louise aveva dormito accanto a lui sul divano. La mattina dopo avevano trovato il salotto pieno di cacca. A Marie-Laure era venuto un colpo. Il padre, furente, se l’era presa con Étienne.

«Sei uno sconsiderato! L’ho sempre detto!».

«Dài, papà, è solo un po’ di merda» aveva risposto lui.

Adorava rispondere al padre, perché sapeva che, qualunque cosa avesse detto, la madre l’avrebbe difeso.

Quel giorno Adrien era passato a prenderlo alle nove ed erano saliti a piedi al rifugio col cagnolino che li seguiva tutto contento. Una signora li aveva accolti freddamente, aveva preso il cane mugugnando qualcosa di incomprensibile ed era sparita chiudendo loro in faccia il cancello. Il cane li aveva guardati con occhi supplichevoli. Traditori. Per pudore, Étienne e Adrien non avevano osato piangere l’uno davanti all’altro.

Erano tornati indietro in silenzio, poi ognuno era andato a casa propria a piangere lontano dagli sguardi.

Louise aveva implorato i genitori di andare a riprendere lo spaniel, ma non c’era stato niente da fare. Étienne, di nascosto, aveva chiamato due volte il rifugio per sapere se qualcuno l’avesse reclamato. Ogni volta gli avevano riattaccato il telefono in faccia.

Perché è lì stamattina? Perché ha risposto di sì alla richiesta del figlio?

Per due ragioni: fare contento Valentin e abbracciare un’ultima volta Nina prima di andarsene.





51


Sabato 1° luglio 1995



La sala comunale, strapiena di gente, si svuota poco a poco. I presenti sono quasi tutti membri della famiglia Damamme e loro amici. Gli invitati di Nina si riducono ai Beaulieu, Joséphine e Adrien, ma per lei sono i più importanti. Abbracciando le madri di Étienne e Adrien, Nina pensa che siano le sue madri supplenti. Quando il sindaco ha pronunciato una frasetta di felicitazioni all’indirizzo dei genitori degli sposi, lei ha pensato a Marie-Laure e Joséphine, non a Marion.

Sono state loro ad accompagnarla a Digione per scegliere l’abito nuziale: sembra un vestito da ballerina classica, color avorio, bustino di seta e pizzo che diventa una corolla di tulle dalla vita alle caviglie, eleganti scarpe con la cinghietta, bouquet di rose chiare e coroncina di perle sottili tra i capelli. Nina è splendida, tutti la guardano, emana una luce più intensa di qualunque altra donna. Dato che dimostra meno anni di quelli che ha sembra una ragazza che partecipi al primo ballo della sua vita. Elegantissimo come la moglie, in completo grigio chiaro firmato Dior, Emmanuel è maestoso come un lord inglese. A memoria degli abitanti di La Comelle, mai sposi così belli hanno calcato la scalinata del comune.

Étienne e Adrien sono i testimoni di Nina. Hanno firmato il registro ed è come se avessero firmato la condanna a morte della loro amica sorridendo ai flash del fotografo ingaggiato per la giornata. «Ragazzi, guardate da questa parte, alzate un po’ la testa... Ecco, perfetto così, meno timidi, un po’ più allegri, per piacere».

Due giorni prima hanno organizzato l’addio al nubilato di Nina. L’idea non andava giù a Emmanuel, che però non aveva detto una parola. “Dopodomani sarà mia per sempre”, aveva pensato.

Anche lui era uscito a bere qualcosa con ex compagni di scuola venuti per le nozze. Aveva finto di divertirsi, ma non aveva fatto che pensare ossessivamente a Nina.

Come da tradizione, le due sere precedenti il matrimonio Nina ed Emmanuel avevano dormito ognuno in casa propria. Da stasera Nina andrà a vivere al Castello tutto l’anno e Joséphine si trasferirà a casa sua.

«Sei sicura di voler lasciare l’appartamento, mamma?» aveva chiesto Adrien. «È un matrimonio che non durerà».

«Come sei pessimista, figlio!».

«Ottimista, vuoi dire».

«Nina è più tranquilla così, e se poi devo andarmene me ne andrò, troverò qualcos’altro in affitto. Da quando vivi a Parigi non sopporto di passare davanti a camera tua tutta spenta... mi dà l’impressione che tu sia morto».

«Mamma...».

«Davvero. Ho bisogno di muovermi, di cambiare aria».

La sera dell’addio al nubilato Étienne e Adrien erano passati a prendere Nina a casa sua alle otto e mezzo. Si erano stupiti di trovarci Emmanuel, «passato al volo per dare un bacio alla mia futura moglie». Si erano dati una vigorosa stretta di mano, ma gesti e sguardi tradivano un’animosità reciproca. Dopo essersi informato educatamente sui loro studi a Parigi, Emmanuel se n’era andato dicendo in tono paternalista: «Comportatevi bene... Non fate fare troppe sciocchezze alla mia mogliettina». Étienne aveva mantenuto la calma, Adrien era stato tentato di spaccargli la faccia come aveva fatto con Py.

Andato via lui, Nina era apparsa quasi sollevata, come se si concedesse di tornare adolescente. Di nuovo in tre, e tanto per cominciare si erano salutati “come si deve”.

Non si vedevano da Natale. Sette mesi. Un’eternità. Étienne e Adrien erano tornati a La Comelle il 24 dicembre, ma avevano passato insieme soltanto due giorni, perché il 26 Emmanuel aveva fatto a Nina la sorpresa di portarla a festeggiare il Capodanno su un’isola dei paesi caldi. «L’ha fatto apposta» aveva protestato Adrien. «Sapeva che saremmo tornati». Étienne aveva sdrammatizzato: «È il suo primo Natale senza il nonno, forse è un bene che non sia qui».

Insomma, appena andato via Emmanuel si erano abbracciati a lungo. Adrien era crollato, si era messo a piangere sulla spalla di Nina mormorando:

«È dura stare a Parigi senza di te... È dura la vita senza di te».

Étienne li aveva guardati senza dire niente.

I ragazzi avevano visto la casa di Nina riammobiliata e arredata da cima a fondo, ridipinta di fresco e con le finestre in PVC. Avevano riconosciuto a stento la vecchia casa di Pierre Beau.

«Emmanuel ti ha davvero comprato casa?» aveva chiesto Adrien.

«A nome della società».

«Cioè, non è tua?».

«Quel che è suo è mio».

C’era stato un breve scambio di sguardi tra Adrien ed Étienne, poi quest’ultimo aveva detto:

«Basta chiacchiere, bella, e muoviamoci, è il tuo addio al nubilato».

«Dove mi portate?».

Le avevano messo una benda nera sugli occhi, l’avevano condotta alla macchina e fatta sedere davanti. Adrien era salito dietro. Il viaggio era durato cinque minuti.

Marie-Laure aveva prestato la Clio al figlio. Durante quei cinque minuti Étienne aveva soltanto detto:

«La macchina è nuova di zecca e il serbatoio è pieno».

«Dove mi portate? Ditemelo...».

«Non crederai che ci siamo disturbati a metterti una benda sugli occhi per poi dirti dove si va, vero?».

Étienne aveva spento il motore e preso dal bagagliaio qualcosa che faceva un rumore metallico.

«Ho capito, volete uccidermi e nascondere il corpo».

«Esatto» aveva risposto Étienne a denti stretti.

«Ce l’avete con me?».

Étienne e Adrien si erano di nuovo guardati come prima, quando Nina a proposito del futuro marito aveva detto: «Quel che è suo è mio».

«No» aveva risposto Adrien, «ce l’ho con me stesso per non aver saputo portarti via di forza».

«Io sono felice qui» aveva detto Nina in tono dispiaciuto, come per tranquillizzarli o scusarsi.

L’avevano presa per mano, Nina in mezzo, Étienne a sinistra, Adrien a destra, ed erano andati avanti per qualche metro. Étienne aveva aperto una scaletta di metallo, Adrien era passato davanti, aveva preso entrambe le mani di Nina e l’aveva aiutata a scavalcare un cancello di ferro. Nina aveva sentito l’erba sotto i piedi, poi l’odore di cloro.

«Siamo alle piscine!».

Si era tolta la benda. Era il crepuscolo. A quell’ora non c’era nessuno, le piscine comunali erano chiuse al pubblico, l’acqua azzurra delle vasche era incerta tra il blu scuro e il viola chiaro. Nuvole di calore vi si riflettevano ancora. Si erano tolti le scarpe, le pietre della pavimentazione erano fredde, l’aria tiepida.

«Ma ci possiamo stare, qui?».

«Be’ no, è questo il bello» aveva risposto Étienne tirando fuori dallo zaino una bottiglia di rum al cocco Malibu e una di succo d’ananas. «Ho portato le cose che ti piacciono».

Aveva continuato a svuotare lo zaino: patatine, bicchieri di plastica, whisky, Coca-Cola, asciugamani, biscotti al cioccolato della marca preferita di Nina e caramelle. Infine le aveva dato un costume da bagno di Louise.

«Tieni, questo dovrebbe andarti».

Nina aveva alzato le braccia al cielo e gridato:

«Siete i meglio, ragazzi!».

«Piano, non dobbiamo farci sentire».

Tre minuti dopo erano nella piscina grande e si divertivano ad andare sott’acqua, toccare il fondo, cronometrare le rispettive velocità e lasciarsi colare a picco con Nina sulle spalle che si aggrappava al loro collo.

Ogni tanto Étienne usciva dall’acqua per riempire i bicchieri o cambiare cassetta nel mangianastri tenuto a volume basso. Aveva registrato i pezzi preferiti di loro tre, quelli che avevano ascoltato di più negli ultimi dieci anni. Tutti, anche quelli che a lui non piacevano: The Sun Always Shines on TV degli a-ha, The Promise You Made dei Cock Robin, Le Grand Sommeil di Étienne Daho, Need You Tonight degli INXS, Ainsi soit je di Mylène Farmer, Words dei The Christians, Smells Like Teen Spirit dei Nirvana, I Feel You dei Depeche Mode, Rebel Rebel di David Bowie, Un jour dans notre vie degli Indochine, Let the Beat Control Your Body dei 2 Unlimited... Un miscuglio improbabile che in fondo era il loro ritratto.

Avevano nuotato a lungo nell’acqua nera. Di quando in quando giocavano a farsi paura, Étienne canticchiava la musica del film Lo squalo girando intorno a Nina, che urlava sott’acqua per non farsi sentire. Una volta erano usciti per salire sulla piattaforma dei cinque metri e tuffarsi nel buio tenendosi tutti e tre per mano, senza vedere la vasca sotto.

Ubriachi fradici, erano tornati a casa di Nina alle quattro del mattino tremando di freddo, ridendo e berciando come idioti le canzoni che avevano fatto da colonna sonora alle loro giovani vite.

«Ho avuto l’addio al nubilato più bello di tutte le ragazze del mondo... Grazie».

Nina si era messa a pensare al nonno e aveva pianto sulla loro spalla tutte le lacrime che aveva in corpo. Si erano fatti una doccia bollente per riscaldarsi, poi si erano stesi sul suo letto a leggere fumetti. I due ragazzi avevano fumato una canna. Ogni volta che arrivavano in fondo a una pagina, Adrien o Étienne dicevano «Finito» e Nina passava alla successiva.

Verso le cinque, mentre cominciavano a scivolare nel sonno, Nina aveva chiesto:

«Avete mai avuto voglia di fare l’amore con me?».

«Ma sta’ zitta!» aveva risposto Étienne.

«Potete dirmi tutto, mi sto sposando».

«Possiamo dirti tutto?» aveva fatto Adrien. «Okay: il serbatoio è pieno, la macchina è nuova, domattina ti portiamo lontano, lontanissimo, e a settembre vieni con noi a Parigi».

«Ma... devo sposarmi».

«Appunto. Quello che sta cercando di dirti Adrien è che sei ancora in tempo ad annullare tutto».

«E l’abito da sposa?».

«Ce lo vendiamo».

«Non posso fare una cosa del genere a Emmanuel».

«Scappa, Nina, vieni con noi, penseremo noi a te» l’aveva supplicata Adrien.

«E la casa?».

«Ci viene a vivere mia madre, non avrai pensieri».

«Non posso mollare Emmanuel, lo amo, è un uomo meraviglioso».

«È la vita a essere meravigliosa. Se ti ama ti aspetterà».

«Voi non capite... Non potreste essere contenti per me, una volta tanto? Siete due gelosi!».

«Gelosi? Povera ragazza, alla tua vita da castellana non ci credo neanche per un attimo!» si era scaldato Étienne. «Chi è che ci ha mollato? Non dovevamo andare a vivere tutti e tre a Parigi?».

«Sei un coglione, non capisci niente!».

«Cogliona ci sarai tu!».

Era intervenuto Adrien.

«Siete impazziti?».

«Mi fa venire i nervi!» aveva detto Étienne, infastidito.

«Non ti facevo venire i nervi quando avevi bisogno di me!».

«Cosa, cosa? Spiegati, adesso!».

«Chi si accollava i tuoi compiti quando non facevi un cazzo a scuola?».

«Ah be’, mi sembra che eri ben contenta di approfittare dei miei soldi!».

«Soldi? Che soldi?».

«Te la sei goduta quando ti abbiamo portato in vacanza!».

«Ragazzi, datevi una calmata!» aveva stemperato Adrien.

«Non ti ci mettere pure tu» aveva risposto Nina, «che non si capisce mai quello che pensi!».

«Ah no? Se lo vuoi sapere, penso che non devi sposarti».

«Perché? Dammi una buona ragione».

«Sei troppo giovane».

«Tu, Adrien, non ti rendi conto che ho smesso di essere giovane il giorno in cui è morto nonno. E l’unico che mi ha teso una mano, che si è dedicato a me, è stato Emmanuel... Quando voi due siete andati a Parigi vi ha fatto comodo che ci fosse, non vi siete dovuti sobbarcare il mio dolore. Se l’è sobbarcato lui».

Non avevano detto altro. Si erano calmati. Si erano guardati. Étienne aveva rollato un’altra canna. Nina era scesa in cucina a prendere un fondo di bottiglia di whisky e tre bicchieri. Erano rimasti zitti per più di un quarto d’ora, poi Adrien aveva rotto il silenzio.

«Devo dirvi una cosa».

«Era ora» aveva commentato Nina. «Ti piacciono i ragazzi, è così?».

«No, gli piace mia sorella» aveva detto Étienne.

Adrien era diventato rosso.

«Ho cominciato a scrivere un romanzo».

Gli altri due l’avevano guardato senza capire.

«È più facile scrivere che parlare» aveva aggiunto Adrien.

«Ci sono anch’io nel tuo libro?» si era entusiasmata Nina.

«Se parlo di me devo per forza parlare di te».

«Anche di me?» si era preoccupato Étienne.

«Perché, ci sono cose che non dovrei dire?» gli aveva chiesto Adrien.

I due ragazzi si erano affrontati con lo sguardo.

«Mi sono persa qualcosa?» aveva domandato Nina.

Nessuna risposta.

«Come mi chiamo nel romanzo?» si era informata Nina.

«Come ti piacerebbe chiamarti?».

«Angélique».

Étienne era scoppiato a ridere.

«Che banalità!».

«E a te?» aveva chiesto Adrien a Étienne. «Come ti piacerebbe chiamarti nel libro?».

«Kurt. Come Kurt Cobain».



*



«Sì».

«E tu, Nina Beau, vuoi prendere come legittimo sposo il qui presente Emmanuel Jean-Philippe Damamme?».

«Lo voglio».

«Vi dichiaro uniti nel sacro vincolo del matrimonio. Potete baciarvi».

Musica per organo, Bach, segni della croce, congratulazioni. Dando un’occhiata al Gesù Cristo bianco Nina non può fare a meno di pensare al nonno che hanno sepolto undici mesi prima, in compenso si vieta di pensare che forse in quel momento stanno sotterrando lei. Étienne e Adrien le hanno ficcato in testa un seme e lei vuole distruggerlo prima che cresca, ma non sa che è troppo tardi: tagliare non significa strappare le radici.

Sono le quattro del pomeriggio, terminata anche la cerimonia religiosa gli invitati si riuniscono per la foto di gruppo.

Poi c’è il rinfresco offerto dai Damamme nei giardini della canonica. È presente praticamente tutta La Comelle, trecento persone a dir poco, delle quali molte, scelte con cura, parteciperanno anche alla cena in onore degli sposi.

Gente che Nina non conosce va a farle gli auguri. Tutti le dicono «È bellissima», «È splendida», «Saranno in molte a invidiarla», e a tutti Nina dà la stessa risposta: «Grazie».

I Beaulieu, Adrien e Joséphine formano un gruppetto. Louise sorride, sembra felice, è in ammirazione di Nina. Marie-Laure e Joséphine bevono uno champagne dopo l’altro chiacchierando allegramente. Marc parla con Adrien, che come al solito ha l’aria di pensare ad altro. “Chissà a che sta pensando” si domanda Nina. “E così Adrien e Louise... Non mi ero accorta di niente. Una crede di sapere tutto dei suoi amici, poi scopre di non sapere niente”.

«Come sta la signora Damamme?» fa Emmanuel baciandola sul collo.

«È felice... E come sta mio marito?».

«Pazzo di gioia. Ti amo».

«Ti amo».

“È irreale” pensa Nina andando a sedersi un po’ in disparte, all’ombra, con una coppa di champagne in mano. “Sono alle mie nozze. Oggi è il giorno del mio matrimonio”. Fa scorrere lo sguardo sui presenti. Molti amici di Emmanuel, gente della sua età, sulla trentina. Le ragazze sono belle, alte, slanciate. Due di loro sono incinte, altre accarezzano le testoline bionde dei figli piccoli. I passeggini si mischiano alle sedie per i più anziani. Di quando in quando le amiche di Emmanuel la guardano affettuosamente rivolgendole sorrisi complici. Nina ha fatto il colpo grosso, Emmanuel Damamme è un rubacuori e a prenderlo nella rete è stata quella ragazzina, non possono non ammirarla. Molti amici di Emmanuel si sono stupiti quando ha annunciato che si sposava con Nina. Tutto era successo molto rapidamente. Non avevano mai visto l’amico innamorato, il più bello del gruppo collezionava avventure senza mai avventurarsi a lungo.

Da qualche minuto Nina è agitata e non capisce perché, qualcosa la disturba, un malessere che poco a poco si impossessa di lei comprimendole lo stomaco. Qualcosa o qualcuno, un volto tra quegli sconosciuti. Stringe la coppa tra le dita, lo identifica, fa un primo piano su di lui, lo mette a fuoco come se avesse in mano una macchina fotografica. Ciò che era indistinto diventa chiaro. Lo riconosce, è davanti al buffet che si rimpinza di salame, indossa un vestito di taglio scadente, parla con la moglie come se niente fosse. Chi l’ha invitato? Chi ha osato? Come si sono permessi i suoceri di dimostrare così poco tatto? Nina si alza a fatica, le tremano le gambe, cerca Emmanuel tra la folla, le viene quasi voglia di scappare.

Di colpo le parole dei suoi amici suonano diverse: «La macchina è nuova, il serbatoio è pieno...».

Qualcuno le afferra il braccio e la stringe a sé con energia eccessiva. È Emmanuel.

«Tutto bene, amore mio?».

«No...» risponde Nina. «C’è lui».

«Lui chi?».

«L’uomo che ha ucciso mio nonno».

Per un attimo Emmanuel sembra non capire di cosa stia parlando.

«Ah...» risponde poi. «L’ho invitato al rinfresco. Il personale è così contento di partecipare alla nostra festa...».

«L’hai invitato tu?».

«Sì... Scusami, avrei dovuto dirtelo».

«Ma... ha ammazzato nonno!».

«Amore mio, è stato un incidente... Il povero Blondin non c’entra niente... Sorridi, dài, non puoi tenere il broncio proprio oggi».

Nina non riesce a dire una parola. “Il povero Blondin”...

«Vai a dare un’occhiata ai tuoi testimoni» le suggerisce Emmanuel all’orecchio. «Hanno l’aria di annoiarsi».

Nina lo guarda. Nei begli occhi del marito cerca qualcosa che non trova, che non vede. Una nota stonata.

«Hai invitato quel criminale perché Étienne e Adrien mi hanno fatto da testimoni?».

Emmanuel si rannuvola. Alza gli occhi al cielo.

«Che vuoi dire?».

«Eri contrario. Non volevi che fossero loro i testimoni. Non ti piacciono, ammettilo. Ammetti che sei geloso della nostra amicizia».

«Hai bevuto troppo. Datti un contegno, per piacere».

Dopo l’incidente che era costato la vita al nonno, Blondin era andato in pensione anticipata. I gendarmi non erano riusciti a stabilire chi, tra Pierre Beau e il camion, non avesse rispettato la precedenza. Arrivando da sinistra, il camion era tenuto a dare la precedenza alla bicicletta, ma l’autista aveva dichiarato che Pierre Beau arrivava da rue Jean-Jaurès, situata a sinistra della piazza. Nina però era sempre stata convinta che il nonno arrivasse da rue Saint-Pierre, cioè da destra. Dato che il camion aveva trascinato il corpo del povero postino per parecchi metri, gendarmi e periti delle assicurazioni non erano riusciti a dimostrare niente, né c’erano testimoni che avessero assistito all’incidente.

Qualche settimana dopo Nina era andata a chiedere agli abitanti di entrambe le vie se quel giorno avessero trovato posta nella cassetta delle lettere. Tutti avevano risposto di sì. Da quale delle due vie Pierre Beau aveva cominciato la distribuzione? Impossibile saperlo, ma Nina continua ad avercela con Blondin, che considera un criminale. Una volta aveva cercato di parlarci, l’aveva seguito per strada, ma l’uomo aveva accelerato il passo. Allora era andata a casa sua. Le aveva aperto la moglie, aveva detto che il marito non era in casa, ma Nina era sicura che fosse nascosto all’interno. Non aveva insistito. A che pro? Insistere non le avrebbe certo restituito il nonno. Inoltre se fosse riuscita a dimostrare la responsabilità dell’autista la cosa sarebbe ricaduta sui Damamme, famiglia che ormai è anche la sua.



*



Poche ore dopo gli sposi aprono le danze con un valzer. È stata la madre di Emmanuel a insegnare i passi a Nina. Con molto umorismo Gertrude Damamme aveva spiegato alla nuora che il suo nome le ricordava troppo Gertrude lo struzzo, il personaggio del cartone animato Fantazoo, così si faceva chiamare Gé. Ma assolutamente non Gegé. Si erano allenate nella grande sala da pranzo, Gé a piedi nudi e Nina in scarpe da ginnastica, «Un due tre quattro, un due tre quattro». Quello era stato il modo in cui Nina aveva davvero conosciuto la suocera: pestandole i piedi. Si erano ritrovate in un ambiente a porte chiuse allegro e musicale.

L’intimità è quasi inesistente al Castello. Al pranzo della domenica sono sempre almeno in dieci a tavola, circondati da domestici. Nina ha scoperto nella suocera una donna divertente e benevola, tutto il contrario della persona riservata e fredda che sembra in un primo momento. Gé le ha fatto domande sulla sua infanzia e sul nonno. Non per sapere, ma per capire. Non per ficcare il naso, ma per un sincero interesse nei suoi confronti. Nina non le ha raccontato l’episodio della madre venuta a rubare la sera del funerale, le ha solo detto che non la conosceva, che non l’aveva mai vista, non aveva alcun ricordo di lei, era cresciuta con l’amore del nonno.

Quando si rivolge ai suoceri Nina pesa bene le parole, le sceglie con cura. Non dà il minimo spazio alla spontaneità. Quella gente non appartiene al suo mondo, hanno fatto scuole d’eccellenza, sono “nati nella bambagia”, come diceva certe volte il nonno. Teme Henri-Georges, il padre di Emmanuel. Quando lo incontra cammina rasente i muri. L’uomo si mostra cordiale quanto può, ma non è certo un simpaticone e ha un’aria così altera che Nina ha l’impressione di dover alzare gli occhi verso il cielo quando le rivolge la parola. I loro scambi verbali si limitano a banalità e formule di cortesia, nient’altro.

Quella mattina, mentre Nina indossava l’abito da sposa sotto gli occhi estasiati di Marie-Laure e Joséphine, che continuavano a dirle: «Come sei bella, sei proprio bella!», è arrivata Gé esclamando a sua volta: «Dio, quant’è bella mia nuora!». Mentre Marie-Laure faceva il caffè per tutti Gé ha aperto la sua elegante borsetta. «La tradizione vuole che il giorno del matrimonio la sposa abbia addosso qualcosa di blu, qualcosa di nuovo, qualcosa di vecchio e qualcosa di prestato». Così dicendo ha regalato a Nina uno zaffiro, un braccialetto d’oro bianco ancora nel suo astuccio e un magnifico anello antico tempestato di diamanti, poi si è tolta il proprio anello di fidanzamento per prestarglielo.

Nina ha osservato le tre donne che le stavano intorno e la riempivano di premure. Perché la madre non aveva mai voluto saperne di lei?

Il luogo della festa si trova a circa sette chilometri da La Comelle, in una proprietà allestita per ricevere un centinaio di invitati, con cucine, ampio salone, pista da ballo, giardini e padiglioni circostanti suddivisi in vari appartamenti e alloggi per ospitare quelli che rimarranno sul posto. La cornice è sontuosa, i fiori onnipresenti, come se arbusti di rose bianche avessero invaso da secoli pareti e soffitti. L’illuminazione è a luce di candela. Una scenografia da favola.

Hanno organizzato tutto i genitori di Emmanuel. Gé ha solo chiesto agli sposi di scegliere il menu e la musica, che in un primo momento sarà classica, eseguita da un’orchestra, mentre a partire dalla mezzanotte verrà un dj a mixare musica moderna e sarà servita tequila.

Al momento, guardandosi negli occhi, gli sposi stanno volteggiando sotto il crepitio dei flash. Nina è ubriaca. Solo Étienne e Adrien sanno ciò che gli altri non vedranno mai, cioè che la lucentezza degli occhi di Nina non è dovuta alla gioia, ma allo champagne. Altre coppie si uniscono a loro, il ballo va avanti per una ventina di minuti, poi ognuno si reca al proprio tavolo. L’atmosfera è perfetta, tutti sorridono, a parte Adrien. Étienne è nello stesso stato di Nina, ha sbevazzato tutto il pomeriggio. In quel momento sta bevendo acqua per schiarirsi le idee, visto che ha l’incarico di leggere il discorso per gli sposi che lui e Adrien hanno preparato. In realtà l’ha scritto soprattutto Adrien, ma poiché si rifiutava di prendere la parola in pubblico aveva fatto un patto con Étienne: «Io scrivo, tu leggi».

Tintinnio di una posata d’argento contro un bicchiere di cristallo. Nella sala si fa silenzio. Nervoso, Étienne si alza e si schiarisce la voce. Ha un’improvvisa voglia di ridere che tuttavia reprime: non è il momento.

“Dio, quant’è bello quel cretino” pensa Nina bevendo un sorso di champagne.

Étienne è schivo quanto Adrien è timido, ma preferirebbe morire piuttosto che darlo a vedere. L’emozione la sommerge prima ancora che Étienne apra bocca. Emmanuel le posa una mano sul ginocchio, Nina sente la pressione delle dita sulla pelle, come se il marito cercasse di soffocare il suo turbamento.

«Cara Nina, io e Adrien abbiamo scritto questo discorso in tuo onore... anche se, come immagini, ha provveduto soprattutto lui... Io mi sono limitato a guardare... come quando facevamo compiti e ripassi insieme. Dei due, io sono il somaro... E di noi tre, sono sempre io. Ma sto divagando...».

Étienne cerca lo sguardo del padre con diffidenza, poi apre un foglio che teneva piegato in tasca.

«Carissima Nina, non abbiamo alcun ricordo che risalga a prima di te. Ci siamo conosciuti quando avevamo dieci anni, è vero, ma i ricordi prima di te non esistono. Tu sei l’inizio. Sei la brava scolara, l’amica, l’artista, l’allegria, la sorella, la nostra luce. E non la luce di una torcia elettrica, no, sei l’astro, l’asteroide, l’unica, il fiume, il nostro anello di congiunzione. Tre. Siamo cresciuti in tre. L’espressione corrente sarebbe “come le cinque dita di una mano”, ma fino a oggi la nostra mano ha avuto solamente tre dita. Il che non ci ha impedito di crescere insieme, io a sinistra, tu in mezzo, Adrien a destra. Siamo venuti su nelle stesse stanze, scuole, negli stessi seminterrati, sugli stessi marciapiedi. Siamo venuti su con gli stessi sogni. Sai cos’è il saluto a tre dita? Pollice, indice e medio. È un gesto che rappresenta il giuramento di fedeltà. Noi ti saremo sempre fedeli, per la vita e per la vita. Tu per definizione sei il medio, anche se oggi il tuo bel marito ti ha infilato all’anulare la fede simbolo del vostro amore e della vostra unione. Ma torniamo a te, Nina, prima di tutto artista, viva e vivace, disegnatrice geniale a tempo pieno e cantante quando hai tempo. Un tempo che adesso ti restituiamo. Le nostre canzoni andranno a far parte dei ricordi dell’infanzia e dell’adolescenza, hai davanti a te una vita da costruire, e senza la tua voce le nostre composizioni si decompongono. Poco male, il pubblico non ci rimpiangerà, visto che non esiste. Ci guadagneranno le feste di fine anno e quelle della Musica. Oggi ti perdiamo un po’, ma è sicuramente per la tua felicità. Non hai mai fatto niente come gli altri, sei sempre stata anni luce avanti a noi. Molto semplicemente, tu sei femmina e noi maschi, e accanto a una femmina un maschio è piccolissimo, sembra che abbia sempre una vita di meno. Il poeta non dice forse che la donna è il futuro dell’uomo? Cara Nina, prima avevi due famiglie, le nostre. Da oggi ne hai una terza. Ancora il numero tre, come la Santissima Trinità, Padre, Figlio e Spirito Santo, il ritornello della tua esistenza. Con Emmanuel fonderai una nuova famiglia. Oggi la tua felicità appartiene a lui, appartiene a voi. Emmanuel, stasera ti affidiamo nostra sorella, ci sono cose di lei che ancora ignori e scoprirai con gli anni, come il suo buonumore. Sorridere è una seconda natura, in lei. Ti abbiamo fatto una lista in tre parti, non esaustiva perché le liste cambiano: ciò che a Nina piace, ciò che a Nina non piace e ciò che a noi non piace di Nina. A Nina piacciono le brioche al cioccolato e il caffè nero, i cani, i gatti, i maiali, i vitelli e le mucche in libertà, mai nel suo piatto. Può mettersi a piangere davanti a un filetto di manzo, sappilo, Emmanuel... Spesso ci ha fatto sentire in imbarazzo di fronte a un salame. Le piacciono anche gli aromi vanigliati, sia sulla pelle che nei piatti, la piña colada e il Malibu, il sale delle patate fritte, la senape, i pomodori, rovistare nei cassetti, ballare, nuotare, il tenente Colombo, le scarpe da ginnastica pacchiane, la torta di mele, le creme come dessert, la salsa al pepe, le patate, il formaggio, il pane imburrato e le ciliegie. Non le piace il pompelmo perché è amaro, non le piace fare la fila, la gente che ha la stretta di mano moscia, i cubetti di ghiaccio e i dessert caldi. Non regalarle mai una pelliccia a meno che tu non voglia liberartene: di tua moglie, non della pelliccia. E ora le cose che a noi non piacciono di Nina: ci disegna per tutto il giorno, anche appena svegli, anche quando dormiamo, anche quando abbiamo i brufoli e le borse sotto gli occhi, ci fa stare in posa per ore, è una schiappa ai videogiochi, ma vuole assolutamente partecipare, un incubo, e fa sempre domande strambe, tipo “Perché le banane sono gialle?”, “Da dove viene la saliva?”, “Perché quello non mi ha guardato?”, “Perché certe persone sono taciturne?”, “Perché in generale la gente se ne frega?”, “Perché si dice ‘cascare dal pero’? Secondo voi perché proprio il pero?”, “A che pensa un verme?”... Sei avvertito, Emmanuel. Abbiamo sempre detto che non aveva il senso dell’orientamento, che si perdeva per un nonnulla. Non è vero, ne abbiamo oggi la prova inconfutabile, visto che ha trovato te. Auguriamo a entrambi la felicità di un mondo, il vostro. Il resto verrà da sé».

Étienne si risiede, tutti applaudono, Nina si alza per andare a dare un bacio ai ragazzi. Modesto, Étienne dice: «Io non ho fatto niente, non sono io l’autore». Adrien le sussurra all’orecchio: «Avremo sempre una macchina nuova con il pieno di benzina per te».





52


25 dicembre 2017



Mi si è gelato il sangue. Ho riconosciuto il suo fuoristrada con targa di Lione. Lui non mi ha vista quando l’ho incrociato, non ha proprio guardato nella mia direzione. Sul sedile posteriore ho scorto i capelli biondi di Louise. Neanche lei si è accorta di me. Come avrebbe potuto pensare che ero io? Quante probabilità c’erano che ci ritrovassimo davanti al rifugio il giorno di Natale? Mentre loro scendevano dalla macchina ho rallentato e mi sono fermata.

Li ho osservati nello specchietto retrovisore. Me la sono presa comoda, li ho scrutati ben bene. Mi tremavano le mani, mi sono aggrappata al volante come se il mio corpo fosse sospeso nel vuoto.

Avevo appena prenotato a Nina una sorellina per Nicola. «Vieni a prenderla fra tre settimane» aveva detto guardando sul calendario. «Il 16 gennaio. È un martedì. Il martedì è un buon giorno per adottare». Non so perché mi abbia detto così. Sono riandata con la memoria ai martedì della nostra infanzia, ma non ho trovato niente.

Sono stata tentata di scendere dalla macchina, seguirli al rifugio, mettermi in ascolto, sentire le loro voci.

Étienne indossava un giaccone e aveva il cappuccio sulla testa. Il suo modo di camminare non era cambiato. Gli ho visto il naso e la bocca, ma non gli occhi, teneva la testa china. L’adolescente accanto a lui era il suo ritratto sputato. Poi è comparsa Louise. Sembrava scossa.

Sono rimasta lì, incapace di ripartire, incapace anche di spegnere il motore e scendere. Di colpo ho pensato che Étienne avrebbe preso la sorellina adottiva di Nicola, che Nina si sarebbe vendicata dandogli il mio gatto del 16 gennaio, che si sarebbero portati via tutti e tre i micini per non separarli. Mi sono messa a piangere. Non so per quanto tempo sia restata lì a singhiozzare sul volante.

Quando ho risollevato la testa li ho visti di nuovo nello specchietto insieme alla signora che aveva ricevuto me e mi aveva portato dai gattini. Teneva un cane al guinzaglio. Intorno a lei c’erano Nina, Étienne, il figlio e Louise. Hanno guardato nella mia direzione. Nina ha detto qualcosa. Étienne si è voltato, ha fissato a lungo la mia macchina, ha esitato un po’, poi si è avvicinato da solo. Io non mi sono mossa. Non ce la facevo a ripartire. Ho aspettato con il cuore che mi batteva all’impazzata.

Arrivato alla mia altezza ha bussato contro il vetro dicendo: «Polizia. Documenti, per piacere».

Nei suoi occhi ho visto la nostra infanzia riapparire come una pelle morta. Il suo sguardo era un cocktail di divertimento e disperazione. Diciassette anni che non ci vedevamo, quattordici senza rivolgerci la parola.

L’ultima volta ci eravamo quasi azzuffati. Mai ho odiato qualcuno quanto lui.

Era lì, piegato verso di me nella mattinata gelida.

Ho abbassato il finestrino, è entrata una folata di freddo. L’ho guardato a lungo, lui pure. Probabilmente ci siamo scrutati le rispettive rughe, quelle sotto gli occhi, quelle all’attaccatura del naso e tra le sopracciglia, i solchi all’angolo delle labbra. Chi avevamo baciato? Quante volte?

«Perché stai piangendo?» mi ha chiesto.

«Perché stai per prenderti il mio gatto».





53


Sono sposati da dieci mesi.

Emmanuel la bacia sul collo prima di uscire. Sono le sette di mattina. Lei fa un grugnito di piacere e ripiomba nel sonno. Ogni mattina apre gli occhi una prima volta verso le dieci, si riaddormenta, li riapre verso le dieci e un quarto, dieci e venti, dieci e mezzo. Non ha il coraggio di svegliarsi. Torna nei sogni. Alla fine si alza verso le undici e un quarto, tempo limite per avere un’aria fresca quando Emmanuel tornerà a pranzo, come se si fosse alzata alle otto. Fa la doccia ascoltando la radio, le piace la voce dei conduttori.

Quando scende in cucina trova Nathalie, la donna di servizio. Il personale invisibile degli inizi è diventato visibile, anche se Nina non è per niente contenta. Avrebbe preferito cucinare e fare le pulizie lei stessa, ma non l’ha neanche accennato al marito, sapendo che non gliel’avrebbe mai permesso. A Nina non piace quella donna, ma non osa dirlo perché lavora per i Damamme da un’eternità.

Nathalie prepara tutti i pasti. Tranne quando ha riunioni di lavoro o è in trasferta da qualche parte, Emmanuel torna verso l’una per stare un po’ con Nina, dice che così le giornate sono meno lunghe. Da settembre scorso questa è la sua routine.

Due giorni dopo essersi sposati Emmanuel ha detto a Nina di dare le dimissioni.

«Adesso che sei mia moglie non puoi più fare l’assistente del direttore finanziario».

«A me piace il mio lavoro... È divertente, e Le Camus mi è simpatico».

«Lo so, ma devi trovarti un’altra attività. L’anno prossimo subentro alla direzione dell’azienda, Nina, non è ammissibile che la moglie del capo lavori in ufficio come segretaria. Non ne hai più bisogno».

«E che faccio tutto il giorno?».

«Ti dedichi a tuo marito, ti fai bella e spendi i nostri soldi... Non devi preoccuparti più di niente. Fai quello che ti va. Ti amo. Sono qui per viziarti, per renderti la vita più bella, più grande. Sii leggera».

Nina ci ha pensato su rosicchiandosi l’unghia del pollice.

«Allora ricomincio a studiare».

«Per quale motivo?».

«Per imparare. Posso farlo per corrispondenza».

«Se vuoi... Ogni tuo desiderio è un ordine, amore mio».

Si è iscritta al GRETA, l’istituto di design, per seguire corsi di grafica a distanza. Si è comprata un computer. Ha retto tre mesi, fino all’inverno. Non ce l’ha fatta a studiare da casa, motivarsi, fare regolarmente i compiti e ascoltare i tutorial su floppy. Allora rimane a letto fino a tardi, si trucca, cambia vestito e colore dei capelli, pranza col marito, guarda le serie in televisione, ascolta musica, legge e fa shopping. Certe volte si spinge fino alla sua ex casa per bere un caffè con Joséphine e vedere come stanno gli animali. Paola è morta di vecchiaia nel sonno. Nina l’ha fatta cremare e ne ha sparso le ceneri sulla tomba del nonno. “Farete la siesta insieme, come prima”.

Rimangono solo due vecchi gatti, che non escono mai e passano la giornata a dormire sul letto. Nina avrebbe voluto portarli nella proprietà, ma Emmanuel è allergico ai peli degli animali. Ha promesso a Nina che si sarebbe fatto desensibilizzare, ma non ha garantito niente. «A volte funziona, a volte no».

La domenica si uniscono al resto della famiglia Damamme nella grande sala da pranzo, la stessa in cui Nina ha imparato il valzer con Gé. Mangiano, parlano di politica, di lavoro e di attualità. Lei ascolta, partecipa di rado alla conversazione. Solo una volta, già riscaldata da un pommard dell’89 scelto dal suocero, quando il discorso è caduto sugli ultimi test nucleari effettuati nella Polinesia francese si è inalberata dicendosi scandalizzata dalla decisione di Chirac. Stupiti, gli altri le hanno rivolto un sorriso educato senza capire bene perché se la prendesse tanto: la Polinesia francese e la barriera corallina sono così lontane dalla Borgogna...

Al ritorno da quei pranzi domenicali, sempre un po’ alticcia, Nina telefona a Étienne e Adrien. È il rituale della domenica pomeriggio, mentre Emmanuel schiaccia un pisolino. Parla con loro, li ascolta, fa domande. Si raccontano le rispettive vite, loro a Parigi sprofondati nei libri per preparare i concorsi, lei a La Comelle oziosa e felice.

«Non ti annoi?» le chiede sempre Adrien.

«No, me la godo».

«Che ti godi?».

«La vita».

Dice che andrà a trovarli presto col marito appena Emmanuel sarà un po’ più libero. Parlano della prossima estate, devono assolutamente venire a fare il bagno da lei, la piscina è sensazionale, faranno barbecue e cene a piedi nudi sull’erba. Adrien ed Étienne promettono che ci andranno.

Ha smesso di disegnare, come se l’arte appartenesse alla vita di prima, la vita col nonno. Una mattina ha ritratto Emmanuel addormentato. Quando si è visto sulla carta da disegno lui ha riso, l’ha un po’ presa in giro, non si è trovato somigliante.

«Amore mio, temo che tu non sia Renoir».

Lì per lì Nina si è sentita ferita, poi ha pensato che l’amore era proprio quello, la franchezza, il dire la verità all’amato o all’amata. Ha pensato che da giovane l’avessero ingannata cullandola nell’illusione di avere un talento. Ha guardato lo schizzo che aveva fatto del marito e ha capito che era un lavoro mediocre. Da allora cartelline portadisegni, carboncini e fogli vergini dormono in fondo a un armadio.

La sera Emmanuel torna verso le sette, bevono, cenano tardi, fanno l’amore. Emmanuel le dice che non è mai stato così felice, che lei gli sta dando la vita che sognava. Quando si addormenta, Nina accende la televisione e la guarda fino alle due di notte, trasmissioni come Bouillon de culture, Comme un lundi o Ça se discute. Ascolta affascinata le persone che partecipano ai talk show di Jean-Luc Delarue, certe volte camuffate, con parrucca e occhiali scuri.

Firmando l’atto di matrimonio Nina ha sottoscritto vacanze perpetue.



*



«Il signor Bobin?».

«Sì».

«Il signor Désérable la aspetta».

Con la bocca secca e un groppo in gola Adrien entra in un ufficio pieno di libri allineati su scaffali di ciliegio selvatico. Ha spedito il manoscritto a vari editori, tutti gli hanno risposto che il suo libro non rientrava nella loro linea editoriale. Tutti tranne una famosa casa editrice il cui catalogo annovera autori prestigiosi.

Una sera Thérèse Lepic gli ha detto che qualcuno l’aveva cercato.

«Un certo Fabien Désérable, delle edizioni... delle edizioni... non me lo ricordo».

«Che le ha detto, Thérèse? Che le ha detto esattamente?».

«Niente di speciale. Vuole che lo richiami».

Adrien ha subito capito che era un buon segno. Quella gente non telefona, quando non vuole saperne di te ti manda una lettera preconfezionata. A meno che non l’abbia chiamato per insultarlo a voce e criticare aspramente la natura del testo che gli ha mandato.

Erano le otto di sera quando Adrien ha fatto il numero. Segreteria telefonica. Non ci ha dormito la notte, ha guardato il soffitto proiettandosi immagini mentali una più folle dell’altra. La mattina dopo, come al solito, ha preso la RER e la metropolitana per andare a lezione. A mezzogiorno è uscito, ha cercato una cabina telefonica e ha di nuovo fatto il numero che Thérèse gli aveva scritto su un foglietto. Una donna gli ha fissato un appuntamento senza dargli spiegazioni, lui non ha osato fare domande. Ed eccolo finalmente di fronte a un quarantacinquenne bassetto, pelato, cordiale, con l’occhio vispo e la voce profonda. Stretta di mano vigorosa.

«Si accomodi. Prende un caffè? Un tè? Un bicchiere d’acqua?».

«No, grazie».

«È parente di Christian Bobin?».

Adrien ci pensa un attimo. Non ha idea di chi sia Christian Bobin. Suo padre si chiama Sylvain. Che abbia uno zio o un cugino che si chiama Christian? Dopo tutto non sa niente della famiglia del padre.

«Non credo...» risponde, sconsolato.

Fabien Désérable lo squadra. Adrien è a disagio.

«Veniamo subito al sodo. Il suo manoscritto è buono, direi anzi ottimo. Profondo, coinvolgente, forte. Non ho mai letto niente di così... originale. Mi perdoni se non uso i termini giusti... Non voglio in nessun modo essere sgarbato».

«...».

«Ha conquistato il nostro comitato di lettura alla quasi unanimità, solo un paio di persone hanno avanzato qualche riserva, probabilmente a causa della particolarità del testo, che può apparire sconcertante. L’ha sottoposto ad altri editori? Ha avuto altri contatti? Proposte?».

«No».

«Grazie per la franchezza. Le interesserebbe pubblicare con noi?».

Adrien emette un sì impercettibile, come se esitasse, mentre il cuore gli batte come un tamburo.

«Il titolo, Bianco di Spagna, è bellissimo».

«...».

«Lei che fa nella vita?».

«Studio lettere. Sto preparando il concorso per l’École Normale Supérieure».

«Quanti anni ha?».

«Venti».

«Aveva già scritto prima d’ora?».

«No. Cioè qualche canzone, niente di trascendentale».

«Non le nascondo che sono colpito dal suo testo».

«...».

«Sta già lavorando su qualcos’altro? C’è un nuovo romanzo in preparazione?».

«No».

«Allora bisognerà pensarci».

«...».

«Le faccio una domanda alla quale non è obbligato a rispondere: è autobiografico o pura fiction?».

Adrien ci pensa un po’ prima di rispondere.

«Credo che ogni romanzo contenga alcune verità, radici che si nutrono della realtà, e che nelle autobiografie ci sia una buona dose di fantasia».

Sorridente, Fabien Désérable lo scruta di nuovo.

«Se la cava bene... Le faccio preparare il contratto. La chiamiamo noi appena siamo pronti. Dovremo fare qualche correzione, molto poche, e qualche taglio, lo faremo insieme e solo se lei è d’accordo. Sarò il suo editor, lavoreremo a stretto contatto. Benvenuto».

Fabien Désérable si alza e gli dà la mano.

Cinque minuti dopo, per strada, Adrien è nel pallone. Stenta a crederci. Il suo libro avrà un effetto bomba su quelli che lo conoscono. Probabilmente le sue parole gli cambieranno la vita. Pubblicheranno il suo romanzo! Tutto è successo con stupefacente rapidità. Non cammina, vola sulle ali di una fierezza ambigua. Ha scritto sulla carta parole impregnate di profondo dolore e a quelle persone sono piaciute, le hanno capite. Si sente riconosciuto. Per la prima volta esiste. Entra nella luce e dall’ingresso principale, è un sogno a occhi aperti. Deve chiamare Nina e la madre, annunciare loro la grande notizia.

Si ferma sul marciapiede. Invece no, non dirà niente a nessuno. Solo a Louise. Non ci sarà champagne né rullo di tamburi.

Si è scordato di informare Fabien Désérable che desidera rimanere anonimo, che il suo nome non deve figurare in copertina.



*



Louise riattacca. Adrien le ha appena detto che sarà pubblicato. «È meraviglioso» ha risposto lei, «ma non mi stupisce». È l’unica che lo sa. Aveva letto il manoscritto prima che Adrien lo mandasse ai vari editori. Ha promesso di mantenere il segreto.

«Ti amo» gli ha detto prima di riattaccare.

«Anch’io».

Vive a Lione, dove sta facendo il primo anno di medicina. Si annoia senza loro tre. Quell’idiota del fratello le manca. Nina è rimasta dov’è nata e Adrien brillerà altrove, ne è sicura.

Ogni volta che torna a La Comelle decide di andare a trovare Nina e ogni domenica sera, subito prima di ripartire, pensa: “Cavolo, me ne sono dimenticata”.



*



Étienne esce dall’aula magna dell’università. Manca solo un anno al concorso d’ammissione alla scuola di polizia, lo sosterrà insieme ad Arthur, il suo coinquilino. I due anni di università sono obbligatori, devono avere in tasca un diploma universitario.

È tanto se non sbarra i giorni sul calendario. Non vede l’ora di farlo, di entrare nel vivo della questione, nel vivo della sua esistenza. I due anni di legge sono la cosa peggiore, la punizione. In confronto, perfino l’inferno dev’essere piacevole. Diritto civile, diritto penale, diritto costituzionale... un incubo. Ma tiene duro, entrare in polizia è diventata la sua ossessione. Se passa il concorso, che è tosto, andrà alla scuola allievi ufficiali di Cannes-Écluse e, se la conclude, nel giro di diciotto mesi sarà tenente di polizia. Diciotto mesi di formazione, di cui sei di tirocinio in commissariati dove prenderà parte a perquisizioni, fermi e pedinamenti.

Fatte salve le disponibilità, il suo posto in graduatoria gli permetterà di scegliere il luogo dell’assegnazione. Dovrà lavorare sodo, far parte dei migliori della classe ’96. Tre volte alla settimana prende ripetizioni da una professoressa della Sorbona. Da principio era talmente negato che gli capitava di mettersi a piangere. E ricordava le parole di Nina: «Cerca di capire quello che stai copiando, perché un giorno non ci sarò più».

Nina non c’è più. Non che sia morta, ma è come se lo fosse.

Terminata la formazione Étienne indicherà Lione come prima scelta. Parigi non gli interessa. Parigi era il sogno di fare musica, il sogno di prima. Lione è un buon compromesso: è una grande città, il mare non è lontano, la montagna è vicinissima e c’è Louise.

Sa già di soddisfare a tutti i requisiti fisici e di avere talento nello sparare. Ha smesso completamente di fumare e se circola una canna nelle rare serate a cui partecipa va alla finestra o si sposta in un’altra stanza.

Ha la tuta da ginnastica nello zainetto. Tre volte alla settimana prende la linea 9 della metro per andare a correre al Bois de Boulogne, dove fa il giro dei laghi superiore e inferiore con i Sonic Youth in cuffia.

Si tiene a distanza dall’acqua, e se per caso deve fare una deviazione e passarci vicino gli viene l’angoscia. Quella superficie silenziosa che riflette invariabilmente il cielo, quello specchio che ha l’aria di un occhio che lo scruti, lo riportano con la memoria al lago della foresta e alla sera in cui ha atteso Clotilde. Presto saranno due anni che è scomparsa. Pare che i genitori vogliano andare a Chi l’ha visto?. Ricorda che la madre lo guardava, quando lui viveva ancora a La Comelle. All’epoca alzava gli occhi al cielo sentendo la musica drammatica che utilizzavano per sottolineare l’emozione. L’idea del programma è fare appello a eventuali testimoni che possano sapere qualcosa su una scomparsa inquietante o un omicidio insoluto, un genere di voyeurismo che Étienne trova insopportabile e che mette la polizia in una situazione difficile. «Non siete capaci di risolvere il caso? Allora ci rivolgiamo ai media».

Dovrà dare la sua testimonianza in tv? Non potrà sottrarsi se glielo chiedono, altrimenti apparirà sospetto. Correre gli svuota la testa, allenarsi pure.

Oggi farà il giro dei due laghi percorrendo altri sentieri attraverso il bosco. Da quando ha in testa i genitori di Clotilde che chiedono aiuto davanti alle telecamere di TF1 non guarda più l’acqua, come quando si evita apposta di incrociare gli occhi di una persona. Dal giorno in cui la madre l’ha informato che i genitori di Clotilde hanno chiesto di andare in trasmissione, e la redazione di Chi l’ha visto? sta studiando il caso, i laghi del Bois de Boulogne gli fanno l’effetto di un volto, di una maschera spaventosa.

Ha visto l’ultima puntata in compagnia di Adrien. Non aveva il coraggio di vederla da solo. Era un lunedì sera. In genere si incontrano il sabato o la domenica, mai durante la settimana, ma Étienne ha detto che era importante. Ha ordinato due pizze che hanno mangiato gomito a gomito voltando le spalle ai sintetizzatori, spenti ventiquattr’ore su ventiquattro, che servono ormai da attaccapanni o da svuotatasche, corpi adorati e venerati per anni e poi dimenticati.

«Perché dobbiamo guardare questa roba?» ha chiesto Adrien.

«Perché mia madre ha detto che i genitori di Clotilde hanno deciso di andare in trasmissione e di sicuro chiameranno me a testimoniare».

«Stai scherzando?».

«Ti pare che scherzo su una cosa del genere?».

«E che dirai?».

«Che vuoi che dica? Che l’ho aspettata e non è venuta».





54


25 dicembre 2017



Étienne prende la tazza di caffè, beve un sorso, storce la bocca e dice: «Buon Natale».

Ha un’aria stanca. Si è tolto il cappuccio, ma non il giaccone. Ancora non riesco a credere di essere nella stessa stanza con lui. Certe volte viviamo cose talmente immaginate o temute che, quando succedono, non riusciamo ad afferrarle, ne restiamo come al difuori.

Nina non gli stacca gli occhi di dosso. In quel minuscolo ufficio Étienne sembra un gigante. Si accende una sigaretta senza chiedere se può. Cerca le parole come se si fosse perso e cercasse la strada.

Louise e Valentin sono andati con Simona a vedere i micini nella nursery. Se li è portati via Louise per lasciarci soli.

Pallida com’è, quando mi ha visto scendere dalla macchina è diventata trasparente. Non si aspettava di trovarmi qui.

Mi sono avvicinata insieme a Étienne. Mi è venuto un altro colpo quando ho visto il figlio da vicino. Due gocce d’acqua.

Non ho baciato o toccato nessuno.

Da giovane Nina era molto fisica, aveva bisogno di toccare il prossimo per connettersi. Baciava, prendeva le mani e carezzava le facce come se scolpisse le persone che aveva di fronte. La ammiravo, perché io ne ero incapace. Ho sempre avuto paura di toccare gli altri.

In questo momento sono sola di fronte a Étienne e Nina, con le mani dietro la schiena perché non si accorgano che sto tremando.

«Non hai qualcosa di più forte?» chiede Étienne a Nina. «Il tuo caffè fa schifo... Un bicchierino per festeggiare il Natale?».

«Sono le undici» gli fa notare Nina. «E non credo che sia una buona idea, visto come stai».

Étienne sorride e mi guarda.

«Louise ti ha detto di me?».

«Detto cosa?» chiedo con voce atona.

«Che sto crepando».

Per fortuna interviene Nina, così non sono costretta a rispondergli.

«Se non ti fai curare crepi di sicuro» dice.

«Non ti ci mettere anche tu... Lasciatemi in pace... Non c’è niente da curare».

«Che pensi di fare?».

«Niente».

«Come, niente?» insiste Nina.

«Torno a Lione domani».

«E poi?».

«Poi... me la squaglio al sole. Ho voglia di vedere il mare prima di... Louise mi ha dato quel che serve. Non soffrirò».

«Dove vuoi andare?».

Sono stata io a fare la domanda. Mi è uscita da sé anche se desideravo con tutto il cuore di rimanere fuori dalla conversazione. Ci sono parole che non si riescono a trattenere, parole taciute da anni che ci scappano all’improvviso.

«Ancora non lo so» risponde lui. «Italia, Grecia... una cosa così...».

Nina ed Étienne continuano come se io non ci fossi.

«Hai detto a tuo figlio delle tue intenzioni?».

«Non ancora. Lo farò prima di levare le tende».

«Quando pensi di partire?».

«Presto. Prestissimo. La settimana prossima. Non mi resta molto tempo».

«Che ne sai?».

«Non hai visto il mio tumore» risponde lui con amarezza.

«Puoi farti operare. E ci sono chemio che funzionano» replica Nina senza troppa convinzione.

«Parli come mia sorella! Ti ha fatto la lezione?».

«Per niente. Ho amici che ne sono usciti».

«Quali amici?».

Nina non risponde.

«Pensa a Joséphine» continua Étienne, aggressivo. «Credi che non sappia quello che ha passato?».

«Non sei neanche venuto al suo funerale!».

L’ho gridato più forte di quello che avrei voluto. Sono prostrata. Ho voglia di darmela a gambe. Ho già sentito troppo. Non lo sopporto. Sono scesa dalla macchina per amore di Louise e Nina, non per Étienne. Che crepi, per me è già morto da un pezzo. Mi giro verso la porta per uscire, Étienne mi trattiene.

«Sono andato sulla tomba di Joséphine il giorno dopo il funerale... quando il cimitero era vuoto. All’epoca non volevo vedere nessuno».





55


6 settembre 1997



Due miliardi di persone sono davanti alla televisione a guardare inebetiti il corteo funebre. Sotto il sole a picco i due giovani principi sono piegati dal dolore come rami di rosa sotto un grappolo di uccelli. Il mondo non sopporta di veder soffrire i suoi monarchi, e ancora meno due bambini che perdono la madre.

Per giunta quello stesso mondo è appena venuto a sapere della morte di Madre Teresa di Calcutta. Le immaginano tutte e due mano nella mano davanti a san Pietro, la principessa dei cuori e quella dei poveri, la stessa voce buona. Si perde la voce morendo?

“Cosa sta cercando di raccontare questa fine d’estate?” pensa Adrien.

In un’altra parte del mondo un figlio sta seppellendo la madre senza oceano di fiori né marea umana. Una donna che ha fatto del suo meglio, una con le dita sporche di pennarello e pasta per modellare sotto le unghie, che ha passato la vita a pulire il culo dei bambini degli altri, prenderli dai genitori la mattina e restituirglieli la sera. Braccia per la giornata. Una parentesi. La sua quotidianità consisteva nel farli giocare, ridere, correre in girotondo, mangiare, dormire, coccolarli, pulire i loro nasini, scegliere i peluche con cui fare il riposino, leggere storie, tenerli occupati prima che entrassero alla scuola materna. Vent’anni di giardini d’infanzia e asili nido municipali. Testoline bionde, brune, cocciute, arrendevoli di cui ha gestito i primi dentini e i primi passi con la schiena curva per riprenderli al volo quando stavano per cadere.

Sono le undici quando Nina, Adrien e Louise entrano nel cimitero di La Comelle. Louise a sinistra, Nina in mezzo, Adrien a destra. È la prima volta che Louise sostituisce il fratello, trattenuto alla scuola di polizia che sta frequentando. Louise, Nina e Marie-Laure hanno aiutato Adrien a organizzare il funerale. Sembra quasi che Marie-Laure sia addetta alla morte dei genitori degli amici del figlio.

Nina e Adrien vengono colpiti da un dolore analogo a tre anni di distanza. Naturalmente Sylvain Bobin ha insistito per pagare tutto. C’è anche lui stamattina.

Joséphine se n’è andata nel giro di due mesi. Una mattina il medico le ha prescritto le analisi del sangue perché si sentiva più stanca del solito e il giorno dopo ha saputo di avere un cancro diffuso in tutto il corpo.

Hanno tentato la chemioterapia, ma è morta prima ancora che le cadessero i capelli. È stata Nina a occuparsi di lei, ad accompagnarla all’ospedale di Autun dove si è spenta circondata da Adrien, Nina e Marie-Laure. Fino all’ultimo Adrien, troppo occupato a preparare il concorso, è venuto giù ogni weekend.

La verità è che Adrien non ha mai fatto il concorso. La verità è che ha mentito a tutti. Da quando è stato pubblicato, nel marzo di quello stesso anno, Bianco di Spagna ha già venduto più di cinquecentomila copie ed è stato acquistato in venti paesi. Un vero fenomeno. L’argomento cattura, e al suo successo non è estraneo il fatto che l’autore desideri rimanere anonimo. Adrien ha scelto come pseudonimo Sasha Laurent.

Uomo o donna, si sono fatte tutte le ipotesi, si sono tirati fuori nomi di persone famose, si è anche pensato che lo scrittore fosse morto da un pezzo e che il libro fosse un manoscritto riesumato.

L’anticipo sul suo secondo romanzo è così cospicuo che Adrien ha lasciato l’appartamento di Thérèse a Vincennes e si è trasferito nel VI arrondissement di Parigi in una comoda casa di sessanta metri quadrati con vista sul cortile, proprio accanto alla casa editrice. Fa una vita clandestina, di contrabbando. Dice di studiare per non confessare a parenti e amici di essere l’autore di Bianco di Spagna e fa credere all’editore che sta lavorando al secondo romanzo quando non ha uno straccio di idea. È prosciugato. La sua quotidianità è una pagina vuota. Bianco di Spagna è stato uno sfogo. E dietro la menzogna, ancora la menzogna. Decisamente, è la sua seconda pelle.

Senza accorgersene, come la flebo a infusione lenta a cui era attaccata la madre nelle ultime settimane di vita, Adrien è cambiato, ha acquistato sicurezza e comincia a guardarsi nelle vetrine dei negozi per sistemarsi i capelli. Un ex brutto diventato bello grazie alla fama, ma una fama da cui non trae alcun beneficio se non sul conto in banca.

Esce ogni sera con il suo editore Fabien Désérable, che lo presenta come un giovane prodigio senza specificare altro. A quelli curiosi di sapere cos’abbia scritto si limita a rispondere: «Siamo ancora in fase di editing, un po’ di pazienza...».

Adrien e Désérable vanno a tutti gli spettacoli, sempre seduti nelle prime file. Adrien finisce le notti nei locali alla moda sorseggiando con la cannuccia costosi cocktail e guardando la fauna che balla.

Per la prima volta ha la consapevolezza di piacere, probabilmente per via del suo comportamento. Il ragazzino che diventava rosso è morto e sepolto. Il successo gli ha raddrizzato la schiena. Nelle sue notti parigine si posiziona sempre in modo da sovrastare la pista da ballo per rifarsi gli occhi. Neanche per un attimo pensa di aver potuto vivere in Borgogna. A seconda dell’incontro della sera si inventa un passato in cui è cresciuto dalle parti di Saint-Germain-des-Prés, figlio di artisti o figlio di nessuno, nato a Buenos Aires o a New York. Non prende più i mezzi pubblici, esce raramente dal suo quartiere e se deve spostarsi chiama un taxi. Non chiede mai notizie di Thérèse, che ormai chiama “l’affittacamere”. Dopotutto lo ospitava per soldi.

Non vede più Étienne, che è entrato nella scuola di polizia di Cannes-Écluse, in Seine-et-Marne.

Non è stata Joséphine a informare Adrien della sua malattia, ma Nina. Joséphine non voleva preoccuparlo, aveva pensato che si sarebbe liberata presto dal cancro e gli avrebbe detto tutto una volta guarita.

Una sera Nina ha telefonato a Adrien per dirgli di venire, ché la madre stava male. Quando ha pronunciato la parola “cancro” gli si è gelato il sangue.

Il giorno dopo ha preso il TGV ed è andato direttamente in ospedale. Aprendo la porta della camera è rimasto di sasso: la madre era smagrita, aveva già sul viso la maschera della morte. L’ha vissuta come una punizione. Aveva scritto Bianco di Spagna senza dirlo a nessuno e la vita si vendicava. Aveva confessato tutto sulla carta, ma in silenzio. Anche Nina era un’altra, aveva il viso paffuto ed era ingrassata di dieci chili, forse di più. Adrien ha pensato che fosse incinta. Ha avuto voglia di scappare da quella vecchia vita, di darsela a gambe per tornare alle sue belle esistenze inventate. Quando Nina è andata al distributore del caffè si è ritrovato solo con Joséphine ed è stato sul punto di raccontarle tutto, «Mamma, sono stato io a scrivere Bianco di Spagna, perdonami», ma gli è mancato il coraggio.

Joséphine è morta senza saperlo.

In chiesa erano in pochi, giusto qualche collega di lavoro ed ex compagni di liceo, la gente è rimasta a casa a guardare in televisione i funerali di Lady Diana. Al cimitero, solo una manciata di persone assistono alla sepoltura.

Louise e Nina tengono Adrien per mano. Sylvain Bobin, rigido come la giustizia, è subito dietro di loro. Adrien potrebbe sentirne il fiato sul collo, se indietreggiasse di un centimetro.

Adrien ha chiesto alle due ragazze di portarlo lontano dopo la cerimonia. Nessun rinfresco a casa dell’uno o dell’altro, vuole stare soltanto con loro. Nina ha fatto un’espressione dubitativa. Difficile non tornare a casa, Emmanuel detesta saperla lontana da lui, d’altra parte in una circostanza del genere non può certo abbandonare Adrien. Ha mentito a Emmanuel, gli ha fatto credere che dopo la sepoltura tutti si sarebbero riuniti per ricordare Joséphine.

«Dove? Fino a che ora? Vuoi che ti accompagni?».

«No, va bene così».

Ha perfino azzardato un: «Preferisco essere sola, tanto più che non ci sarà nemmeno Étienne».

Dopo la morte di Joséphine, Louise ha telefonato al fratello.

«Sabato c’è il funerale».

«Fanno i funerali di sabato?» ha chiesto lui.

«A quanto pare».

«Non posso venire. Il commissario non mi dà il permesso. Sono bloccato».

«Chiama Adrien, almeno».

«Okay».

Étienne ha riattaccato pensando a Joséphine. Era simpatica. Mai una parola fuori posto. Sempre allegra. Sempre con la sigaretta in bocca. Sempre ad accarezzarli sui capelli. Quanti bei ricordi nel suo piccolo appartamento... Ha pensato al dolore di Adrien, alla solitudine di Nina, alla sua giovinezza abortita. Lui e Nina erano morti lo stesso giorno e nessuno lo sapeva. Ha pensato che avrebbe dato qualunque cosa per tornare all’adolescenza, alla spensieratezza che aveva a quel tempo.

La mattina dopo, domenica, ha comprato un biglietto alla stazione di Lione, ha preso un TGV e quando è sceso sulla banchina ha visto Adrien e Louise seduti fianco a fianco davanti a un distributore di bibite all’interno della stazione. Avevano un’aria smarrita.

Con tutta probabilità lui aspettava il treno per Parigi e lei quello per Lione.

Étienne ha camminato rasente i muri per non farsi vedere, come a Natale quando li aveva sorpresi mentre uscivano dall’Hotel des Voyageurs.

“Che coppia strana, sembra che stiano insieme da cent’anni. Due vecchini in un corpo da giovani”. Perché non vivevano insieme? Perché si nascondevano ancora?

Ha preso l’autobus per La Comelle, è salito a piedi al cimitero sotto il sole a picco, ha cercato e trovato la tomba di Joséphine Simoni tra quelle più nuove. Si è reso conto che ne scopriva in quel momento il cognome.

Per lui era sempre stata Jo o la madre di Adrien.

Si è seduto accanto a lei su una panchina e le ha parlato. Prima l’ha ringraziata per i cioccolatini e le tartine, poi è passato alla sera del 17 agosto 1994. Non aveva mai trattato l’argomento con nessuno. Da lì dove stava, Joséphine non avrebbe potuto raccontare niente, solo ascoltarlo, e lui aveva bisogno di alleggerirsi la coscienza.

Era la sera del funerale di Pierre Beau. Étienne, senza sapere bene quello che faceva, era arrivato al lago della foresta in anticipo con dei crackers e una bottiglia di whisky sgraffignata dal bar dei genitori. Temeva quell’incontro con Clotilde, che non vedeva da un mese. L’aveva incrociata la mattina al cimitero e il pomeriggio a casa sua, ma di sfuggita, perché non aveva mai lasciato la mano di Nina.

L’incontro sarebbe finito in separazione. Aveva già pronto il discorsetto: «Ti amo, ma parto per Parigi tra quindici giorni, forse ci rivedremo, anzi di sicuro, fra qualche anno o più in là, magari ci sposeremo, vedrai... ma ora facciamo un break, sennò ci stiamo troppo male». La parola “break” era meno violenta, più vigliacca ma non così senza appello come un “È finita”. Voleva evitare lacrime e strepiti, i drammi non facevano per lui.

Aveva già attinto generosamente alla bottiglia di whisky e si era assopito, rotto dalla stanchezza degli ultimi giorni e dall’alcol, quando era arrivata Clotilde. Vedendola agghindata e truccata aveva sobbalzato.

Lei si era lanciata su di lui. Étienne si era fatto baciare. Poi Clotilde l’aveva guardato.

«Non hai ricevuto la mia lettera?» gli aveva chiesto.

«Quale lettera?».

Lei gli aveva sorriso in modo strano e aveva fatto un’alzata di spalle. Étienne si era accorto che aveva i lineamenti tirati, come se l’estate l’avesse fatta invecchiare. Clotilde aveva voluto fare il bagno subito. «Fa un caldo... E poi la storia del nonno di Nina mi ha buttato giù, il funerale... poverina...».

Pessima attrice. Non pensava una parola di quello che diceva. Era gelosa di Nina, del legame che c’era fra loro tre. Quello che aveva sentito Étienne era esattamente il contrario, era un “Non me ne frega un cazzo di Nina Beau”.

L’aveva odiata. Era stato tentato di andarsene. Clotilde l’aveva percepito e aveva cambiato subito modo di fare.

«Ci troviamo un posticino tranquillo? Così potremo spogliarci completamente» aveva detto con voce lasciva accarezzandolo tra le gambe.

La carne è debole, soprattutto quella di Étienne. Aveva pensato che un’ultima scopata non guastava. Del resto era il motivo per cui stava con lei da tutto quel tempo. Aveva risposto di sì.

Erano saliti sulla moto, si erano addentrati nella foresta, avevano trovato un luogo lontano dagli sguardi, senza argine. Gli altri bagnanti erano dalla parte opposta, in spiaggette grossolanamente attrezzate con sabbia di cava dove gruppi di adolescenti abbrustolivano salsicce.

Étienne e Clotilde sarebbero saltati direttamente nel lago da uno zoccolo di alte erbe selvatiche riarse dall’estate.

Si era spogliato e tuffato. L’acqua era melmosa. Aveva guardato Clotilde, di spalle, togliersi il vestito. Intorno alla vita aveva una specie di fascia come quelle che usano i vecchi per sostenere le lombari. Lei aveva girato la testa e gli aveva rivolto ancora un sorriso strano. Lui si era di nuovo sentito a disagio, aveva avuto voglia di tagliare la corda, si era smosciato all’istante, non gli andava più di scoparsela. “Sono stato un cretino a venire qui... Un vero idiota”.

Aveva nuotato allontanandosi dalla riva, dove non c’era più la melma e l’acqua era più limpida. La frescura gli aveva fatto smaltire la sbornia. Voltandosi aveva visto Clotilde in acqua che nuotava verso di lui ridendo troppo forte. Arrivata alla sua altezza gli aveva detto in un soffio: «Ho una sorpresa per te», poi era sparita. Étienne aveva pensato che si accingesse a fargli un pompino subacqueo, invece era tornata in superficie e si era messa a fare il morto. Aveva la pancia rotonda, sembrava un’escrescenza. Incubo. Étienne non aveva mai visto la pancia di una donna incinta. Sotto i vestiti sì, ma mai nuda, con l’ombelico un po’ gonfio.

In una frazione di secondo aveva ripercorso la storia a ritroso. Avrebbe dovuto capirlo, intuire che Clotilde non aveva mai abortito.

Eppure l’aveva accompagnata ad Autun e aspettata in un caffè di fronte all’ospedale.

«È andato tutto bene?» aveva chiesto, vergognandosi un po’, quando ne era uscita a metà pomeriggio.

«Sì, meglio così» aveva risposto lei.

Lì nel lago non riusciva a emettere un suono. Lei, sulla schiena, lo guardava sorridendo, quasi fiera del bello o brutto scherzo che gli aveva fatto. Lui aveva chiuso gli occhi, messo la testa sott’acqua e nuotato per tornare a riva e darsela a gambe. Avrebbe voluto annullare quel momento, come sul computer col comando “elimina”.

Clotilde l’aveva seguito nuotando a stile libero. Era una nuotatrice eccezionale, un dettaglio che Étienne aveva dimenticato. Aveva sentito le sue mani afferrargli le caviglie, si era liberato ed era uscito precipitosamente dall’acqua, aveva visto la sua fascia per terra in mezzo ai vestiti.

“Una pazza” aveva pensato.

Lei aveva difficoltà a uscire, gli aveva chiesto di aiutarla, Étienne non si era mosso, l’aveva guardata con freddezza. In un modo o nell’altro, aggrappandosi a una radice, Clotilde era riuscita a risalire ugualmente. Lui era stato tentato di spingerle la testa sott’acqua per farla sparire in fondo al lago.

Una volta fuori lei gli aveva urlato:

«Non ti preoccupare, non voglio niente da te. Non lo sa nessuno, nemmeno i miei».

Poi aveva tirato fuori dalla borsa una mazzetta di banconote, varie migliaia di franchi.

«Guarda, sono piena di soldi. Ho deciso di andarmene».

«Dove?».

«Non lo so ancora... L’appuntamento di stasera era per mollarmi, no?».

Étienne non aveva risposto. Clotilde si era messa a piangere emettendo strani gridolini. Aveva di nuovo accennato alla lettera che diceva di avergli scritto. Provando un misto di odio e pietà, Étienne aveva ripreso dallo zainetto la bottiglia di whisky e ne aveva bevuto belle sorsate. L’alcol aveva sempre avuto il potere di rasserenarlo. Si era calmato. Gli era girata un po’ la testa, si era seduto nell’erba.

«Cazzo, ho solo diciott’anni... Perché l’hai fatto?».

«Non ho avuto il coraggio di abortire».

«Non ci credo. Di’ piuttosto che hai voluto incastrarmi, ma lascia perdere il coraggio».

Clotilde si era rivestita senza dire niente e senza fasciarsi la pancia, tirando ogni tanto su col naso. Lui si era rollato una canna e aveva continuato a bere. Lei gli si era seduta accanto.

«Quando lo sapranno i nostri genitori scoppierà un casino... Sia a casa tua che a casa mia».

«Partirò prima che lo scoprano» aveva risposto lei.

«Ma partire per dove, cazzo?».

«Me la sono sempre cavata» aveva sorriso Clotilde.

«Non voglio un marmocchio. Non l’ho mai voluto e mai lo vorrò. Mi hai fregato. È disgustoso».

«Perché, non è disgustoso che volevi lasciarmi?».

Étienne aveva chiuso gli occhi. Stava vivendo un incubo da sveglio. La mattina il funerale di Pierre e adesso quella lì che rispuntava col pancione. Si sarebbe messo a piangere, ma mai davanti a una donna. Gli girava la testa. Si era sdraiato continuando a tenere gli occhi chiusi, sentendo sulla schiena le punzecchiature dell’erba secca. Ogni tanto scacciava una formica dal braccio o dal collo. Clotilde gli aveva messo una mano sulla pancia, calda e agile. L’aveva allontanata una, due volte, alla decima aveva desistito. A che pro combattere? Combattere contro cosa, poi? Clotilde l’aveva messo in trappola, tanto valeva prendersi un po’ di piacere. Lei l’aveva accarezzato, ci aveva sempre saputo fare con lui. L’aveva fatto godere, poi Étienne si era addormentato cullato dal caldo e dal whisky.

Era quasi buio quando un rumore sordo l’aveva svegliato. Aveva chiamato Clotilde più volte senza ottenere risposta. I vestiti e la fascia erano scomparsi, non c’era più traccia del suo passaggio, come se avesse fatto un brutto sogno.

Si era alzato con una sensazione sgradevole, troppo alcol, aveva difficoltà a reggersi in piedi, puzzava di melma.

Gli era sembrato di vedere qualcosa infilarsi nell’acqua a due o trecento metri da lì. Alla fine aveva capito che non era la sua immaginazione, una macchina stava colando a picco sotto i suoi occhi, inghiottita dal lago. Non aveva cercato di tuffarsi per sapere se all’interno ci fosse qualcuno ed eventualmente salvarlo, aveva pensato che si trattasse di una storia di auto rubate. Da quelle parti c’erano sempre tipi loschi, spacciatori, drogati. Quella sera non aveva collegato Clotilde alla macchina che finiva in acqua.

Era salito sulla moto senza voltarsi e aveva guidato fino a casa di Nina.

Dopotutto la cosa non lo riguardava. Il figlio era un problema di Clotilde, non suo.

L’indomani era venuto a sapere della sua scomparsa.

Una testimone aveva riconosciuto Clotilde alla stazione di La Comelle verso le dieci di sera. Allora Étienne aveva mentito, aveva raccontato che non era venuta all’appuntamento. Tutto più semplice. Dicendo che non l’aveva vista si convinceva che non fosse successo niente. Sarebbe andato a Parigi e nessuno si sarebbe opposto. Sarebbe diventato poliziotto, avrebbe applicato la legge per impedire alle Clotildi e ad altre imbroglione di mettere in trappola gli uomini.





56


25 dicembre 2017



Be’, che si dice?» mi chiede Étienne appoggiato al cancello del rifugio, come se ci fossimo incontrati casualmente per strada.

Più lontano si sentono abbaiare i cani al passaggio di Simona, Louise e Valentin.

«Vivo qui. Sono tornata».

«Perché?».

«Perché è un posto che conosco. Ho comprato una casetta».

«Dimmi la verità» insiste lui.

Non capisco dove voglia arrivare. Sembra quasi aspettarsi che confessi qualcosa o qualcuno.

«Forse per Nina...».

In quel momento arriva Nina.

«Possiamo andare a casa tua?» mi domanda.

«Sì».

«Vado a dire a Louise che riaccompagni lei Valentin. Io ho solo due posti sul furgone, possiamo andare con la tua macchina?».

«Sì».

Capisco che ha paura che Étienne le sfugga tra le mani. Vuole il mio aiuto. È nervosa, non perde tempo. È già pronta ad andare. Simona esce dal canile con un cane in braccio, seguita da Louise e Valentin che si tengono per mano. Avrei preferito che fossero loro a salire sulla mia macchina, anziché Étienne e Nina.

«Porto Cannelé a casa e ripasso nel tardo pomeriggio» dice Simona a Nina.

Siamo tutti intirizziti, orecchie congelate e nasi rossi. Nina guarda Simona posare Cannelé sul sedile di dietro. Adottare significa avere un progetto, fare piani per il futuro, mentre fino a quel momento aveva creduto che l’unica prospettiva di Simona fosse morire. Anche Valentin la guarda, invidioso.

«Da grande avrò un cane» dice.

Étienne gli sorride senza rispondere. Non gli è mai passato per la testa di regalargli un cucciolo.

«Spero che verrai a prenderlo qui» lo punzecchia Nina per distendere l’atmosfera.

«Non lo so...» risponde Valentin con una punta di tristezza. «È bruttissimo sceglierne uno e lasciare gli altri».

«Non ti preoccupare, te lo sceglierò io... Louise, ci portiamo via Étienne. Ti dispiace prendere la sua macchina?» domanda Nina.

Rassegnato, Étienne dà le chiavi alla sorella.

«Tranquillo, so guidare il tuo carro armato» lo anticipa Louise.

Étienne indica me e Nina.

«Se all’una non sono tornato a casa avvertite la polizia. Con queste due non si sa mai» scherza senza sorridere.

Nina sale dietro, lui accanto a me. Sento il suo profumo. Lui abbassa il finestrino e si accende una sigaretta.

«Ti ricordo che sono asmatica».

Étienne butta la sigaretta e richiude il finestrino, poi appoggia la nuca sul poggiatesta e chiude gli occhi. Nina gli prende le spalle. Lui le afferra una mano.

Riapre gli occhi quando ci fermiamo davanti a casa mia.

«Abiti qui?».

«Sì».

All’interno veniamo accolti da Nicola. Étienne osserva il mio tavolo, il computer, fa il giro del pianterreno come se volesse comprare la casa o perquisirla.

«Vivi sola?».

«Col gatto».

«Pensi di rimanere qui?».

«Sì».

«Per sempre?».

«Sì, almeno credo... Qualcuno vuole un caffè?».

Étienne si siede sul divano, prende Nicola e se lo mette sulle ginocchia per giocarci un po’. Sembra stonatissimo. Gli occhi gli si chiudono come se si fosse fatto una pera.

Torna in sé dopo aver bevuto il caffè e chiede a Nina:

«Perché mi hai fatto venire qui?».

«Se parti, veniamo con te».





57


12 luglio 1998



Quella sera c’è la finale della coppa del mondo di calcio. Verranno anche Étienne e Adrien. Nina spinge il carrello tra le corsie del supermercato scegliendo gli ingredienti con cui Nathalie preparerà la cena.

Una volta al mese ricevono gli amici di Emmanuel. In genere c’è il tajine di pollo al limone, tutti ne vanno pazzi. Sono una decina a tavola, tutti ex alunni della BBA INSEEC, una business school europea con sede a Lione. Dormono nelle dépendance e ripartono all’alba.

Quando arrivano, Nina non è mai a suo agio con i loro effluvi di profumo, fragranze di città, donne che lavorano, odore di indipendenza, ma dopo un paio di coppe di champagne si rilassa. Ha letto i giornali, si è informata, è pronta a partecipare alla conversazione come una scolaretta che abbia imparato la lezione a memoria. Per fortuna non vengono mai con i figli. È una serata per coppiette innamorate.

Emmanuel sta cominciando ad andare in fissa. Vuole un figlio da Nina. Si lancia su tutti i bambini in passeggino che incontrano, le dice: «Guarda com’è carino!». Controlla i suoi cicli mestruali, fa l’amore con lei mattina e sera, le rimane dentro a lungo con una speranza così intensa che a lei sembra di sentirla. Ancora un po’ e si metterebbe a pregare mentre il suo sperma si avventura dentro di lei. Nina ha la sensazione che il suo corpo non le appartenga più, che vada poco a poco scomparendo.

Ogni mese, quando le mestruazioni tornano come una maledizione, Emmanuel si incupisce. Per qualche giorno va al lavoro presto e torna tardi, smette di pranzare con lei.

Sono sposati da tre anni e da un anno cercano di procreare. Il mese prossimo andranno a fare una visita da uno specialista.

Nina ha paura di diventare come la madre, ha paura di non volere bene al figlio e abbandonarlo, idee che le impediscono di rimanere incinta, le evitano di cadere nella trappola. La verità è che prende quel che deve prendere perché la cosa non succeda.

Dopo essere passata nella corsia dei prodotti freschi si sofferma un po’ di fronte ai dietetici, è incerta tra un dimagrante e un drenante, che differenza c’è? Qual è la differenza tra felicità e gioia? Tra speranza e desiderio? Tra malinconia e tristezza? Tra amore e abitudine? Tra paura e disperazione?

Quella sera, oltre agli amici di Emmanuel, ci saranno pure Adrien ed Étienne, continua a ripeterselo come una litania. Non li vede da Natale.

Prende tre polli ruspanti a caso. Lei non lo mangerà, come al solito. Farà finta di metterselo nel piatto, come al solito. Da quando vuole un figlio, Emmanuel le rimprovera di non mangiare carne.

«Forse non viene perché sei anemica...».

«Non sono mai stata anemica».

«Non lo sai, amore mio. Gli esseri umani devono mangiare carne».

«Ma proprio no».

«Sì, invece, è una cosa naturale».

Limoni, cipolle, aglio, zenzero, coriandolo, vino bianco, vino rosso, champagne. Il carrello è pieno.

Nina ripensa alla prima volta che c’era stata la riunione con gli amici di Emmanuel. La serata aveva preso una strana piega. Tutti erano alticci, era bel tempo, stavano a bordo piscina, le fiamme delle candele tremolavano sul tavolo. Dopo il dessert Emmanuel aveva proposto un gioco: dire tre frasi contenenti verità o bugie. L’unica regola era che non bisognava svelare niente, toccava agli altri indovinare.

Emmanuel aveva detto come prima cosa che era andato a San Francisco, come seconda che guardava l’oroscopo tutte le mattine e come terza che aveva letto i sette volumi della Ricerca del tempo perduto di Proust... Poi tutti si erano sbizzarriti: «Ho rubato dal borsellino di mia madre», «Oggi non ho fumato neanche una canna», «Ho paura», «Sono felice», «Sono stressato», «Il giorno prima di un viaggio ho rubato il passaporto a mio fratello per non farlo partire», «Adoro i bambini», «Ho paura del futuro», «Mio marito non mi ha mai tradito», «Non faccio l’amore da sei mesi», «Ho fatto l’amore stamattina», «Ho inciso il numero di telefono del mio ex sulla porta dei gabinetti di un centro commerciale con la scritta “Chiamami a qualunque ora, sono in fregola”», «Ho mangiato un verme», «Ho mangiato una mosca», «Ho mangiato una farfalla», «Ho rubato e letto la posta degli altri», «Vado pazzo per la trippa di pecora alla cacciatora», «Adoro il Malibu», «Ho camminato sui carboni ardenti», «Ho vinto un torneo europeo di scacchi nel 1990», «Mi sono fatto ipnotizzare per smettere di fumare», «Ho fatto pipì in un ascensore bloccato», «Avrei dovuto chiamarmi Juliette», «Il mio film preferito è Giochi proibiti», «Ho bevuto un bicchiere con Bono e The Edge nel bar di un albergo», «Ho ballato la Macarena nudo sul letto»...

Una volta soli Emmanuel aveva chiesto a Nina quali fossero le bugie e quali le verità in ciò che aveva detto. Lei aveva cercato di svicolare.

«Ma no, l’obiettivo del gioco è non dire niente... sennò non è divertente».

«Non è divertente leggere la posta degli altri, tanto più in quanto nipote di un postino».

Nina era arrossita.

«E mi sarebbe piaciuto che dicessi “Amo mio marito” o “Sogno di avere un figlio con mio marito”... Credimi, è grave. Potresti finire in prigione per una cosa del genere».

«Per cosa? Per non aver detto che amo mio marito?» aveva ribattuto seccamente lei.

«Non mi ami più?».

«Ma certo che sì...».

«Forse non rimani incinta perché non mi ami più...».

«Che sciocchezza».

«Ingrassi a vista d’occhio. Una donna innamorata non ingrassa».

Ferita, Nina aveva chiuso gli occhi, come se non vederlo le permettesse anche di non sentirlo. Lui l’aveva rovesciata sul letto e penetrata brutalmente. Era la prima volta che le faceva una quasi violenza. Nella sua testa Nina si era rivolta all’universo. Ecco cosa avrebbe potuto dire prima, nel giochino cretino del marito: «Parlo con l’universo».

“O infinito universo, prima di morire vorrei essere felice”.

Quella sera Emmanuel si era addormentato dentro di lei ripetendole: «Ti amo, Nina, ti amo troppo».

Dirigendosi verso le casse passa nella corsia dei libri, un misto di fumetti, libri di cucina e romanzi. L’ultima volta che ha fatto la spesa ha comprato L’impronta dell’angelo di Nancy Huston. L’ha letto in due notti. Durante il primo anno di matrimonio Nina e Gé si scambiavano i libri, ma ormai i genitori di Emmanuel vivono in Marocco. L’edificio principale della proprietà è occupato dal personale incaricato della manutenzione. La loro partenza ha isolato Nina. Da quando è morta Joséphine si sente sempre più sola. Leggere le permette di squarciare la solitudine. Leggendo disegna mentalmente, vede i personaggi, li immagina in posa per lei, si fa i propri quadri. Attraverso la lettura ritrova anche Étienne e Adrien. Li chiama tutte le domeniche. Étienne è alla scuola di polizia, le racconta le sue giornate di tirocinio fatte di perquisizioni e interrogatori.

Adrien è più taciturno, preferisce ascoltare che parlare.

Ben in evidenza sull’espositore all’estremità della corsia Nina vede Bianco di Spagna di Sasha Laurent, il romanzo di cui tutti parlano. Legge la quarta di copertina.



Il bianco di Spagna è una polvere di gesso utilizzata spesso per coprire le vetrine dei negozi quando c’è un cambio di gestione o sono in corso lavori interni.



Per Nina non è amore a prima vista, ma la copertina le piace e poi ha letto da qualche parte che è molto ben scritto, così lo mette nel carrello.

Poi va alla cassa ripetendosi come un mantra: “Stasera vengono Étienne e Adrien”.



*



Nello stesso istante Adrien sta mettendo il punto finale al suo nuovo testo. Ci lavora da mesi, dalla morte della madre. Attraverso le parole la fa rinascere in un altro modo.

Non scriverà più romanzi. Lo sa, ma non l’ha ancora detto all’editore. Dato che la scrittura fa ormai parte della sua vita, si cimenta con la drammaturgia. Ha appena scritto una pièce in cinque atti intitolata Le Madri, la storia di cinque amici che parlano delle loro madri e soprattutto di quelle degli altri.

La prima somiglia a Marie-Laure, la seconda a Joséphine. Per le altre tre si è ispirato ai tratti caratteriali di Thérèse Lepic, Nina e Louise. È partito dal vero per romanzare madri che sono al tempo stesso strampalate, dure, volubili, idealizzate, irresponsabili, capricciose, amorevoli, egoiste.

Un campionario di maternità.

Ha già in testa la scenografia: cinque casette accostate dove i dieci personaggi, cinque figli e cinque madri, vivono fianco a fianco, si amano, si dilaniano, si riuniscono, si interrogano, festeggiano. Gli atti sono cadenzati dagli eventi che vivono gli uni e gli altri per dieci anni, c’è chi parte, chi resta e chi torna, storie d’amore e di separazioni, dieci esistenze che si sfiorano e si intersecano, senza mariti né padri.

Adrien ha appuntamento fra qualche giorno con il direttore di un teatro, un uomo conosciuto a una cena che non sa che Sasha Laurent è lui. Stavolta ha deciso di firmare il lavoro teatrale col suo vero nome.

È sul TGV che lo porta a La Comelle. Stasera è invitato a casa di Nina e del suo bellimbusto. È un po’ teso. Le cene con la partita in televisione non fanno per lui, ma Nina ha insistito molto. Per fortuna ci sarà anche Étienne.

Benché Adrien si sia servito della sua “vita di prima” per scrivere, sente che ne ha sempre meno voglia, che se ne sta allontanando. Si trova meglio a Parigi, nell’anonimato, e ora che Joséphine se n’è andata niente lo lega più a La Comelle, a parte Nina e Louise.





58


25 dicembre 2017



Étienne non ha risposto quando Nina ha detto: «Se parti, veniamo con te». Nicola gioca un po’ con la chiusura lampo del suo giaccone, poi si stufa e va a rifugiarsi tra le braccia di Nina. Étienne si alza, fa il giro del salotto, guarda la videoteca, i CD, i vinili e trova qualche musicassetta tra cui una dei Tre, registrata nel 1990 alle medie.

«L’hai conservata?» mi chiede.

«Se vuoi prendila... Per tuo figlio».

«Oggigiorno i ragazzi non sognano più di mettere su un gruppo, vogliono diventare youtuber famosi».

«Cos’è uno youtuber?» gli domanda Nina.

«YouTube è come un canale della televisione, ma su Internet. La gente posta video che tutti guardano».

«Video di che?».

«Musica, comicità, moda, videogiochi... Cavolo, si vede che sei rimasta a La Comelle, tu...».

«Vai al diavolo».

«Ci andrei volentieri, ma mi hai rapito davanti al tuo rifugio».

«Dove pensi di andare a... morire?» chiede in un soffio.

«Non ho ancora deciso... Ve l’ho detto, vorrei vedere il mare... Non è molto originale come titoli di coda».

Torna a sedersi vicino a Nina. Sono uno accanto all’altra. Io in piedi appoggiata alla porta della cucina, a qualche metro di distanza, come se mi facessero paura.

«Tu non dici niente?» mi fa Étienne.

«Cosa vuoi che ti dica? Hai parlato con Louise. Questa cosa che non vuoi farti curare la fa stare malissimo».

«E tu? Pensi di farti curare?» ribatte.

M’incazzo di brutto.

«Fuori da casa mia!».

Interviene Nina.

«Smettetela subito, per piacere!».

Respiro, cerco di placare la tempesta che mi attraversa, che Étienne provoca in me. Mi fa rabbia che le sue parole ancora mi colpiscano.

«Stiamo girando in tondo» si infastidisce lui. «Se mi avete fatto venire qui per convincermi a farmi operare è tempo sprecato». Si alza. «Potete riportarmi a casa?».

Nina scoppia a piangere. Étienne si risiede. Stringe la tazza di caffè tra le mani con una tale forza che le nocche gli diventano bianche. Deglutisce più volte.

Faccio qualche passo verso di lei, le tocco la spalla. Nina non mi respinge, non ne ha più la forza.

«Perché hai voluto che vi portassi a casa mia, Nina? Cosa vuoi che faccia?».

«Voglio che partiamo con Étienne» balbetta.

Mi volto verso di lui, sempre immobile sul divano, con una faccia che fa paura.

«Tu vuoi che ti accompagniamo, Étienne?» domando.

«Solo se guido io».





59


1999



Quattro anni che è sposata.

Nina ha ventitré anni e ne dimostra trenta. Da due anni Emmanuel cerca di farle fare un figlio, ma lei continua a non rimanere incinta.

Prende farmaci a base di ormoni per aumentare la fertilità, però non succede niente. Cure pesanti che la fanno ingrassare e le danno la nausea. Ha il viso gonfio. Non si guarda più allo specchio. Lei ed Emmanuel hanno fatto una quantità di analisi, tutto sembra funzionare perfettamente, a parte loro.

Ha smesso di chiamare Étienne e Adrien una volta alla settimana. Poco a poco i rapporti si sono allentati. Ha saltato una domenica perché non era in casa, un’altra perché se n’è scordata, una terza perché non si sentiva bene... Parole d’assenza della vita, quando la separazione diventa un’abitudine, parole come “Dopotutto non siamo più ragazzini”.

E poi nei posti nuovi si stringono nuove amicizie. Per Étienne si tratta di colleghi. Per Adrien di attori, registi, autori. Le Madri è stato un successo. Da allora ha scritto altre due pièce, di cui una è stata comprata dal Théâtre des Abbesses. Sarà l’evento teatrale di settembre 2000.

Così quella mattina, quando risponde al telefono e riconosce la voce di Adrien, Nina pensa subito a qualcosa di grave. Altrimenti perché l’avrebbe chiamata durante la settimana?

«Come stai?» comincia Adrien.

«Bene, grazie».

«Perché parli piano?».

«Perché la cuoca origlia».

«E perché lo fa?».

«Perché non le piaccio».

«Tu piaci a tutti, Nina».

«Piacevo a tutti quand’ero giovane».

«Sei ancora giovane».

«Allora quand’ero piccola. Perché mi hai chiamato? Stai bene?».

Trattiene il fiato aspettando la risposta.

«Sì».

«Étienne?».

«Penso che stia bene anche lui».

«Allora perché mi hai chiamato? Non è mica domenica».

«La notte scorsa mi è venuta in mente una cosa».

«...».

«Ho nascosto una borsa alla Damamme».

«Che borsa?».

«La borsa della posta di tuo nonno».

«...».

«L’ho trovata su una panchina il giorno dell’incidente. Nel trambusto, qualcuno doveva averla posata lì. L’ho presa, e quando sono venuto alla Damamme per portarti a Marsiglia, prima di entrare nel tuo ufficio l’ho nascosta in una stanza, su uno scaffale».

«Adrien, sono passati cinque anni! Perché non me l’hai detto prima?».

«Me l’ero completamente dimenticato. Ma stanotte l’ho sognato. Un sogno stranissimo, come se...».

«Come se?».

«Ho sognato lui... Pierre mi parlava».

«...».

«E nel sogno mi diceva di dirtelo, perché tu la ritrovassi».

Adrien le aveva dato indicazioni precise. «Una porta più piccola delle altre non lontana dall’ufficio in cui ti ho trovato quel giorno. C’erano casse dappertutto, scatole di cartone, ricordo anche un poster sul muro, mi pare di montagne o di un lago, comunque un paesaggio». Nina non deve cercare a lungo, sale su un tavolo e la vede.

Nessuno l’ha toccata. La borsa dorme da cinque anni tra l’ombra e la polvere sul quinto scaffale della parete di sinistra. È un po’ schiacciata.

Ora che ce l’ha tra le mani Nina trema, riflette, è sottosopra, non osa aprirla. Probabilmente di quando in quando una lampadina l’ha illuminata, ma nessuno ha mai riposto una scatola d’archivio in quel punto inaccessibile. Come diavolo ha fatto Adrien a ficcarla lassù?

In seguito le racconterà di avercela tirata con la forza della disperazione.

Nina accarezza il cuoio. Il nonno era morto senza aver finito il giro, quindi dev’esserci ancora della posta dentro. La stringe a sé, la nasconde sotto il cappotto ed esce sotto lo sguardo incuriosito di Claudine, un’ex collega, la sola in cui si sia imbattuta arrivando alla Damamme con il cuore che le batteva. Nina le aveva detto che voleva ritrovare una vecchia borsa dimenticata su uno scaffale subito prima che si sposasse, quando lavorava con Yves-Marie Le Camus. Aveva parlato senza fermarsi mentre l’altra la guardava. Aveva letto nei suoi occhi che l’ex collega l’aveva riconosciuta a stento quand’era entrata.

«Ha trovato quel che cercava?».

Nina sobbalza. Si era quasi scordata di Claudine.

«Sì, grazie mille... Mi raccomando, non dica a mio marito che sono venuta, voglio fargli una sorpresa».

«Mi cucio la bocca... Quant’eravate belli il giorno delle nozze...».

Nina vede che Claudine la sta squadrando dalla testa ai piedi... Che rimane del giovane cigno gracile? Non sa nemmeno dove sia finito il suo bell’abito avorio, probabilmente perso tra una scatola e l’altra, tra un nuovo arredamento e l’altro, tra un riordino e l’altro, tra un armadio nuovo e l’altro. Emmanuel ha la mania di cambiare arredamento, comprare mobili, buttarli via o cambiarli di posto, fare fuochi in giardino per bruciare il “vecchiume”.

«Oh, santo Dio, ma lei è incinta!» esclama Claudine fissando le rotondità di Nina, inclusa la borsa che si tiene stretta al petto sotto il cappotto.

Nina è incapace di rispondere. Impallidisce e abbassa gli occhi mormorando: «No. Arrivederci». Poi scappa come una ladra, sale in macchina, mette in moto e si affretta a uscire dal parcheggio per paura di incontrare Emmanuel. Non c’è motivo, visto che è in viaggio.

Prima, quando lui partiva, ne sentiva la mancanza. Adesso è felice quando gli prepara la valigia per stare fuori una settimana, si pregusta il riposo e il sollievo, si alleggerisce del peso che le grava sullo stomaco. Nina non lavora, ma è sempre stanca.

Ha messo la borsa da postino sul sedile del passeggero con la sensazione di avere il nonno accanto a sé, un po’ sciupato, appiattito. Ecco cosa rimane di quell’uomo, unica prova della sua tragica scomparsa. Dato che la madre si è portata via tutto, Nina non possiede niente di lui a parte i ricordi, neanche un vestito. Per fortuna, conserva in una scatola una fotografia seppia, quella del matrimonio dei nonni.

Verso la fine Pierre partiva per il giro con due borse, una per le raccomandate e l’altra per la posta ordinaria. Nina ha in macchina quest’ultima, la stessa in cui pescava le lettere per leggerle di nascosto.

In fondo, l’unica cosa che la madre le ha lasciato in eredità è il furto. Non osa guardare la borsa. A cose normali dovrebbe andare a restituirla alle poste o alla polizia, ma non lo farà mai.



*

Étienne è ancora lontano dal fare il suo primo interrogatorio. Benché effettivo, rimane in disparte, osserva. A interrogare è il commissario Giraud.

Una banale storia di borseggio. Due ragazzette con l’aria da santarelline, minorenni, faccine d’angelo, pulite. Una delle due ferma un passante per chiedergli l’ora o la strada, l’altra si fa le tasche o la borsa della vittima. Soldi, sigarette, portafogli di pelle, orologi: sono queste le cose di loro interesse. Dei documenti se ne fregano, li buttano in un cassonetto. In compenso da un paio d’anni sempre più gente utilizza un telefono cellulare, e con la proliferazione dei telefonini si è creato un bel mercato nero a Lione. Il commissario spera che le due ragazze gli permettano di risalire all’organizzazione a cui li rivendono.

Si sono fatte beccare da una guardia in un negozio di lusso con le mani nel sacco, o meglio in una borsa Vuitton. Hanno cercato di scappare, si sono divincolate, difese a calci e pugni, finché due marcantoni le hanno immobilizzate e consegnate alla polizia.

Negano tutto, hanno l’atteggiamento del “Avete sbagliato persona”.

Eppure da mesi imperversano dalle parti del parco della Tête d’Or. Sono state identificate e gli identikit corrispondono. Si chiamano Émilie Rave e Sabrina Berger.

Delle due, Émilie sembra essere il cervello. Sfrontata, non fa che sorridere quando il commissario le fa una domanda e da quando è entrata nella stanza degli interrogatori sfida Étienne con lo sguardo. Sabrina è più riservata, non parla, sta con gli occhi bassi, si tiene in disparte.

Trattandosi di minorenni sono assistite da un avvocato. Tutt’altro genere rispetto ai piccoli delinquenti con cui la polizia ha a che fare di solito. Sono due figlie di ricchi che si divertono a giocare alle Arsenio Lupin e si comportano come puttane di lusso. Due facce da schiaffi.

I genitori arriveranno da un momento all’altro.

Da quando è in polizia Étienne ha sentito di tutto. «Non sono stato io, non ho fatto niente. È colpa delle voci che ho nella testa, mi danno ordini. Non c’entro niente. Non l’ho fatto apposta. State sbagliando persona, vi confondete con mio fratello gemello». «Tu non hai fratelli». «Sì, glielo assicuro, ho un cugino che è come un fratello, un sosia, tutti le confermeranno che ho un sosia, avevo bevuto, non ricordo più, ho dei buchi neri nella memoria, sono sonnambulo...».

E immancabilmente: «Giuro che non lo faccio più». Quante volte Étienne ha sentito quella frase...

«Va bene, confesso tutto» dice a un certo punto Émilie, «ma voglio rimanere sola con quello lì» aggiunge indicando Étienne.

Tutti gli sguardi convergono su di lui, che replica prontamente:

«Non credo che tu sia nella posizione di pretendere qualcosa».

«Oh, sulle posizioni ho le mie idee» lo provoca la ragazzina.

«Ma piantala, hai ancora la bocca sporca di latte».

«Lasci in pace la mia bocca, ho altre idee, le dico».

«Ora basta!» tuona il commissario Giraud. «Non stiamo giocando. Rischiate la prigione, signorine!».

«Siamo minorenni, non rischiamo niente» ribatte Émilie alzando gli occhi al cielo.

«Non ti illudere» le risponde Étienne, «non è la prima volta che mandiamo minorenni in galera... Di solito le ragazzine come te vengono separate dalle adulte, ma credimi, le celle sono una attaccata all’altra... Fossi in te vuoterei il sacco... a meno che non ti ecciti l’idea di strusciarti a brave donne che ti insegneranno a vivere».

«La prego di moderare i termini» interviene l’avvocato.

Étienne non fa caso all’uomo di legge. Non stacca gli occhi dalle ragazze, passa dall’una all’altra. Giraud lo lascia fare. Ha una fiducia totale in quella giovane recluta capace di far sputare il rospo ai più duri. Con quelle due sarà una passeggiata. Étienne ha un lato spietato, non si arrabbia mai, quando si trova di fronte a un sospettato punta tutto sull’azzurro acciaio dei suoi occhi, due celle frigorifere.

«A chi rivendete i telefonini?» domanda.

Émilie non sorride più, ma non abbassa lo sguardo, continua a sfidare Étienne con gli occhi.

«Mio padre non permetterà che finisca in prigione...» dice poi.

«Tuo padre non può decidere niente» replica Étienne. «Ci penserà la giudice minorile... una tipa tosta, neanche immagini quanto, e che non sopporterà quel tuo sorrisino... Avvocato, dovrebbe spiegare alle sue clienti che stanno rischiando grosso. Abbiamo decine di testimoni che le hanno viste all’opera e sono pronti a identificarle. Il giochino di queste due va avanti da mesi. Cominceremo con una bella perquisizione a casa loro, poi le metteremo a confronto con le vittime per farle crollare... Ci andremo giù duro, a meno che non ci dicano subito il nome del ricettatore...».

Un’ora dopo la faccenda è sistemata. A battere il rapporto provvederà una collega con cui Étienne è d’accordo. Lui ha un odio viscerale per le scartoffie, ma in cambio si rende utile in altri modi, telefona agli informatori, cose così.

A lui piacciono le perquisizioni e i pedinamenti, detesta battere a macchina. Anche se il commissariato ha in dotazione alcuni computer, Étienne vuole la strada. Girare per i bar, fare domande, osservare, appostarsi: quello è il suo mondo.

In quel momento sta sorseggiando una birra sul divano di casa sua e ascolta Where Is my Mind?. Adora quel pezzo dei Pixies. Lo ascolta a ripetizione pensando a Nina e ai sogni musicali di un tempo. Ai sogni e basta.

Apre un’altra lattina dicendosi che prova un gusto particolare ad avere a che fare con le sospettate. Le ragazzine sono rare, ma quanto gli piace metterle con le spalle al muro! Non c’è bisogno di ricorrere alla psicologia spicciola per capire che in tutto ciò c’entra la storia con Clotilde. È una specie di vendetta personale che porta avanti da cinque anni.

L’immagine della macchina che sprofondava nell’acqua scura del lago della foresta non l’ha mai lasciato. L’ha sognata o l’ha vista davvero? E se l’ha vista, di chi poteva essere? C’era qualcuno a bordo? Chi l’ha spinta nel lago? Lei? Ma Clotilde non aveva macchina né patente. Chi c’era al volante? Forse ha intravisto un’ombra. Perché non ha detto ai gendarmi di La Comelle che quella sera avevano fatto il bagno insieme e che lui si era addormentato accanto a lei stremato dal whisky, dalla stanchezza e dall’emozione suscitata dal funerale di Pierre Beau?

Poteva limitarsi a dire di aver visto una macchina nell’acqua, oltre al pancione di Clotilde.





60


25 dicembre 2017



Adrien ha fatto il pieno di benzina. È seduto su una panchina davanti ai posacenere da esterno. In lontananza, spinta dal vento, dondola un’altalena abbandonata dai bambini. Avvolto in un giaccone, fuma una sigaretta nell’aria gelida. Ha preso il pacchetto dalla borsa di Louise stamattina, se l’è appena ritrovato in tasca con dentro un accendino rosa confetto. Da un pezzo non dava una boccata. È disgustoso e magnifico.

Con gli occhi che fissano il freddo pensa a Étienne, al suo cancro, alla morte che gli gira intorno. Non si è mai preparati alla morte degli amici, neanche quando hanno smesso di essere amici.

Ricorda.

Gennaio 1997. Lui ed Étienne erano nella capitale da oltre due anni, lui a Vincennes, Étienne a Nation, quando ancora non aveva cominciato la scuola di polizia a Cannes-Écluse. Per la seconda volta Étienne aveva chiesto il suo aiuto.

«Non posso guardarlo da solo, devi venire a casa mia, starmi vicino. Ci siamo, parleranno del caso Clotilde Marais».

Era strano che ne dicesse il cognome, sembrava quasi che volesse allontanarsene, tenerla a distanza.

Si riferiva al programma Chi l’ha visto? in onda in prima serata su TF1.

«I genitori di Clotilde ti hanno chiesto di testimoniare?».

«No» aveva risposto Étienne con il tono di un bambino preso con le mani nella marmellata.

Adrien era arrivato a casa sua alle sette di sera. Étienne aveva ordinato le loro pizze preferite, una capricciosa per Adrien e un calzone per lui, sul quale aveva versato un litro di olio piccante, come al solito. Nonostante la situazione e il nervosismo aveva fame. Adrien l’aveva sempre visto affamato.

Era colpito che Étienne avesse chiamato lui. Quindi lo considerava un amico. Anche senza Nina faceva affidamento su di lui.

Perché si portava dietro quel dubbio da sempre?

Étienne aveva aperto una bottiglia di rosé e acceso la televisione togliendo il volume, avevano visto senza guardarlo un servizio su Yasser Arafat, poi uno su Bill Clinton. Avevano parlato del più e del meno.

Adrien aveva finito di scrivere Bianco di Spagna, ma non aveva detto niente, ed Étienne non gli aveva fatto domande a proposito del romanzo a cui aveva accennato la sera dell’addio al nubilato di Nina.

Poi era cominciato il programma.

Étienne aveva rimesso il volume e si era acceso una sigaretta. Aveva gli occhi lucidi come se fosse febbricitante, un misto di terrore ed eccitazione che aveva stupito Adrien.

C’era qualcosa di angosciante già nel titolo, qualcosa di malsano nell’appropriarsi delle disgrazie altrui per farne uno show.

I Marais erano sotto la luce dei riflettori, seduti fianco a fianco come loro due sul divano col bicchiere di rosé in mano.

Rassegnati, con lo sguardo velato, quei genitori sembravano due naufraghi. Il padre, in preda all’inquietudine, oscillava tra il pudore e la vergogna di essere mediatizzato in quel modo, tuttavia appariva determinato. «È la nostra ultima possibilità» aveva mormorato la madre.

Sullo schermo erano sfilate alcune fotografie di Clotilde.

Il conduttore aveva cominciato facendo domande ai genitori a proposito della figlia: «Qual era il suo carattere? Era chiusa o si apriva facilmente?», «Sembrava diversa alla fine? Era cambiato qualcosa nel suo comportamento? Era diventata irritabile?», «Era già successo che partisse per qualche giorno senza dirvi niente? Una testimone afferma di averla vista alla stazione di La Comelle verso le dieci di sera. Dov’è andata? Che direzione può aver preso?», «Altro punto importante: due settimane prima di sparire Clotilde aveva svuotato il suo libretto di risparmio. Perché, secondo voi?».

Poi Jacques Pradel, il conduttore, si era rivolto ai telespettatori.

«Potreste essere in possesso di informazioni fondamentali, grazie a voi l’enigma della scomparsa di Clotilde potrebbe essere risolto. Se vi torna in mente qualcosa contattateci subito. E se Clotilde sta guardando la trasmissione e desidera tranquillizzare i suoi, non deve fare altro che comporre il numero di telefono in sovrimpressione sullo schermo, rispetteremo l’anonimato».

Il programma continuava con un reportage.

«La Comelle, anonima cittadina della Saône-et-Loire. Qui, nel cuore dell’amena Borgogna, il 17 agosto 1994 si è volatilizzata la diciottenne Clotilde Marais. I suoi genitori non ne hanno notizie da due anni e mezzo. Non ha mai dato segni di vita».

Riprese delle strade di La Comelle, poi della casa dei Marais, poi della camera di Clotilde. Quando Étienne ha visto le bambole allineate sul copriletto in patchwork è andato in bagno a vomitare il calzone.

Adrien non aveva saputo che fare, non aveva trovato niente da dire. Tornando, Étienne aveva sospirato:

«Sono troppo emotivo per un futuro poliziotto, devo diventare più duro».

«Vuoi che spegniamo la tele?».

Étienne si era preso la testa fra le mani.

«No, lascia stare... Cazzo, ma cosa può aver combinato?».

«Chi?».

«Clotilde...».

“Sono un idiota” aveva pensato Adrien. “Come mi è venuto di fargli una domanda così stupida?”.

A Adrien non stava simpatica Clotilde. Si rivolgevano a stento la parola quando si incontravano nei corridoi della scuola o alle feste. Adrien era uno sfigato agli occhi di Clotilde, e Clotilde non era affatto il tipo di Adrien, era troppo truccata e faceva tutto troppo rumorosamente, rideva forte, parlava forte, aveva sempre il volume al massimo, lo sguardo freddo e le labbra strette. Era priva di qualunque dolcezza, le mancava quella bellezza dell’intelligenza che caratterizzava Nina o Louise.

In fondo Adrien se ne fregava altamente di cosa le fosse successo. Secondo lui era il tipo di ragazza che poteva sparire solo per far parlare di sé, che magari sarebbe ricomparsa un giorno sottobraccio a un principe o al guru di una comunità hippy. Non aveva mai pensato che le fosse accaduto qualcosa di grave, che la sua scomparsa avesse le tinte del dramma. Era solo un capriccio per fare la furba. Probabilmente in quello stesso momento sedeva trionfante davanti alla televisione.

A preoccupare Adrien era lo stato in cui quella storia metteva Étienne. Non sapeva che ci tenesse tanto a lei.

Poi le cose erano precipitate. Il conduttore aveva annunciato che un testimone, che desiderava rimanere anonimo, li aveva informati che la sera del 17 agosto 1994 Clotilde era con il suo “fidanzatino dell’epoca”, affermazioni che andavano verificate, perché contraddicevano la testimonianza secondo la quale era stata vista alla stazione in attesa di un treno.

Chi era dunque questo fidanzatino uscito dal cilindro?

Era intervenuta la madre di Clotilde. «Quella sera mia figlia aveva appuntamento con il suo ragazzo, lui l’ha aspettata, ma lei non si è presentata». Erano fioccate le domande: perché non c’era andata? Aveva incontrato qualcuno strada facendo? Si era ritrovata nel luogo sbagliato nel momento sbagliato? Eppure la prima testimone non aveva dubbi: Clotilde era alla stazione da sola.

Fiumi di lacrime sul palcoscenico.

Adrien non guardava più, non ascoltava più, gli tremavano le mani. Étienne si era liquefatto quando il conduttore aveva citato l’appuntamento di Clotilde Marais con “il fidanzatino”, mentre Adrien aveva sentito un’idea germogliargli nella testa, dapprima l’ombra di un dubbio, poi la certezza.

Quella sera Étienne aveva visto Clotilde. Doveva essere successo qualcosa di irreparabile, altrimenti Étienne non avrebbe avuto quella reazione terrorizzante e terrorizzata, non sarebbe stato così teso, non avrebbe avuto la faccia alterata dalla paura e dall’ossessione.

«Étienne, che hai fatto?».

«Niente. Non ho fatto niente. Giuro».

«Ma quella sera... l’hai vista?».

«Sì».

Lungo silenzio. I due ragazzi si erano guardati.

«Avete litigato?».

«Abbiamo fatto il bagno, un po’ di sesso... Poi mi sono addormentato, e quando mi sono svegliato... niente».

«Niente in che senso?».

«Non c’era più, se n’era andata».

«Stai mentendo? Étienne, mi stai mentendo?».

«No!».

«Le hai fatto del male?».

«No, ti giuro di no».

«Un incidente?».

«Ma no!».

«Allora è un incubo...».

«Sì. Lì per lì ho pensato che se ne fosse andata chissà dove, solo che poi non ha più dato notizie».

«Chi è la testimone che ha visto Clotilde alla stazione?».

«Non ne ho idea».

«Che ore erano quando Clotilde è arrivata al lago?».

«Non lo so, non avevo l’orologio. Era sera... direi tra le otto e le nove».

«Qualcuno vi ha visto?».

«Non credo».

«Ne hai parlato con qualcuno? Con Nina?».

«Con nessuno. Lo sai solo tu. Non ho mai detto di aver visto Clotilde quella sera e mai lo dirò, neanche sotto tortura».

«Perché?».

«Perché cosa?».

«Perché non hai detto niente?».

«Non voglio finire in galera».

«Perché mai dovresti finire in galera?».

«Sono il sospettato ideale... Il ragazzo della vittima è sempre il sospettato ideale, tanto più che...».

«Tanto più che?».

«Niente».

«Tanto più che, Étienne?».

Dopo avergli fatto la domanda Adrien aveva sentito un immenso vuoto intorno a sé. Cosa gli avrebbe confessato Étienne?

Per la prima volta si era sentito il più forte dei due, il meno vulnerabile.

«Era incinta».





61


1999



Nina torna a casa. Non c’è nessuno. Sollievo. La “cuoca”, come ormai chiama Nathalie, è uscita a comprare qualcosa.

Emmanuel torna fra due giorni.

Posa la borsa della posta sul tavolo della cucina. È come un tesoro che penetra all’interno di una casa morta.

Da principio a Nina sembrava fantastico trovare sempre pavimenti e moquette puliti, la biancheria stirata e riposta negli armadi, pranzi e cene sempre pronti in tavola, ma quel lusso ha un rovescio della medaglia: non c’è la minima intimità. La cuoca entra ed esce da casa loro senza bussare. Nina può ritrovarsela in una stanza a qualunque ora. Quante volte ha sobbalzato trovandosela davanti con lo strofinaccio in mano? Non la regge più. Le capita addirittura di augurarsi che muoia. Nathalie ha l’età di andare in pensione, ma Nina sa che non si staccherà mai dalla sua roccia, Emmanuel Damamme.

È convinta che il marito le abbia detto di tenerla d’occhio quando lui non c’è. «Conto su di lei, Nathalie, le affido Nina, è così giovane...». Giovane o sconsiderata? Quali parole avrà usato?

Ha cercato di dire a Emmanuel che le piacerebbe che Nathalie bussasse prima di entrare, ma lui l’ha rimproverata sorridendo: «Fa parte dell’arredo, è fedele, una perla rara, siamo fortunati ad averla, smettila di fare i capricci, in fondo sei troppo viziata».

Immagina cosa sarebbe la sua quotidianità se rimanesse incinta, e la prospettiva la agghiaccia. Se avesse un bambino la cuoca le starebbe addosso tutto il giorno e lei non lo sopporterebbe. E poi avere un figlio con Emmanuel significherebbe blindarsi per sempre. Ormai vive con un barlume di speranza in fondo al cuore, la speranza prima o poi di scappare. Non soltanto andarsene, scappare. È un pensiero che la terrorizza, ma esiste, è la possibilità di un’isola. Sebbene al momento l’isola le paia irraggiungibile e il viaggio irrealizzabile, forse un giorno...

Per resistere beve almeno tre bicchieri a sera. È consapevole che si sta distruggendo, ma non ha trovato altri palliativi. L’alcol rende sopportabile l’insopportabile, la aiuta a superare l’apprensione per il ritorno di Emmanuel. Beve il primo verso le cinque di pomeriggio, un bicchiere ben carico. Il secondo alle sei. Il terzo mezz’ora dopo. Quando Emmanuel arriva la trova raggiante che mangia una caramella.

A cena, chiacchiere briose e maschera sorridente. Gli fa credere che va tutto bene, che la vita è bella grazie a lui. Poi salgono in camera, sempre insieme, uno dietro l’altra, e in camera Nina sa che lui la guarderà prendere le medicine posate sul comodino, quelle che stimolano l’ovulazione.

Nina aspetta di sentire il rumore dello spazzolino da denti elettrico di Emmanuel per prendere la pillola contraccettiva. Se la fa prescrivere ogni tre mesi dal medico più discreto del centro di La Comelle, uno che non fa domande. Paga le visite in contanti e non chiede il rimborso. Non tiene mai i blister, quando esce dalla farmacia li svuota e mette le pillole in una boccetta insieme ai granuli omeopatici, le aspirine e il burro di cacao.

A sfigurarla e irrigidirla un giorno dopo l’altro è l’improbabile miscela di ormoni e alcol. Combatte distruggendosi, ma combatte.

Non ha nessuno con cui parlarne. Non ha più amici. Étienne e Adrien sono partiti, Louise pure. Prima c’era Joséphine, un caffè con lei le ridava la carica, ma ormai non c’è più neanche lei. Marie-Laure e Marc Beaulieu non ci sono mai, lavorano tutto il giorno, e da quando Emmanuel ha preso le redini della società i suoceri non tornano quasi più dal Marocco. Gé chiama Nina ogni settimana, si scambiano parole vuote, qualche titolo di libri da leggere, intrattengono un rapporto educato e cordiale a distanza, ma come fa a dire a una madre che ha un figlio leggermente squilibrato, possessivo da morire?

Rimangono i weekend una volta al mese, quando arrivano gli amici da Lione, ma sono amici di Emmanuel, non suoi. Sono simpatici, carini con lei, li riceve con piacere, ma una volta ripartiti non ne sente la mancanza, non come quella di Étienne e Adrien.

Accarezza di nuovo la borsa del nonno. Alla fine la apre guardandosi le dita paffute. Come è potuta cadere così in basso? Come può accettare di prendere farmaci che agiscono soltanto sul vuoto della coppia formata da lei ed Emmanuel?

Ci sono più di un centinaio di lettere e cartoline. Le buste bianche sono un po’ ingiallite. Tutte hanno il timbro dell’11 agosto 1994, il giorno prima dell’incidente.

Cinque anni di parole dormono al loro interno, frasi che si scrivono d’estate, durante le vacanze. Dovrebbe andare a consegnarle una dopo l’altra. Probabilmente a nessuno è mai capitato di trovare nella cassetta lettere con cinque anni di ritardo.

Per prima cosa deve nascondere la borsa. È imperativo che né Emmanuel né la cuoca la trovino. In camera da letto, nella cabina armadio, dietro i vestiti? No, troppo pericoloso. L’unico luogo della casa in cui Nina può chiudersi a chiave è il bagno attiguo alla camera, la sua oasi di pace quando si immerge nella vasca a leggere un libro. Mette lettere e cartoline – delle bollette se ne frega – all’interno di tre grandi teli da bagno che ripiega e nasconde accuratamente dietro altri asciugamani sul ripiano al di sopra della vasca, poi torna alla macchina e lascia la borsa nel bagagliaio chiudendolo a chiave.

Le sembra di vivere come un pregiudicato in libertà vigilata.

Si domanda se a quel punto il nonno le darebbe il permesso di leggere quelle lettere. È un reato che va in prescrizione? Erano destinate a finire lì, su una mensola di casa Damamme, a non essere mai distribuite e tantomeno lette. Come ricevere un segnale da lui? Dove guardare per sapere se acconsente o no?

Suona il telefono. È di nuovo Adrien. Due telefonate nello stesso giorno quando sente sempre meno il suono della sua voce.

«L’hai trovata?» le chiede, impaziente.

«Sì».

«Non l’aveva toccata nessuno?».

«No».

«Incredibile».

«...».

«Dove l’hai messa?».

«Nel bagagliaio della macchina».

«C’era posta dentro?».

«Sì, parecchia».

«La leggerai?».

«Non lo so. Non sono più una ragazzina... È comunque un furto».

«Non è un furto, è un prestito».

«...».

«È come prendere in prestito una vecchia storia da qualcuno prima di rendergliela...».

«Non la pensavi così, prima».

«Prima era prima. Ora è un regalo che ti fa tuo nonno. Sennò non l’avrei sognato».

«Dici?».

«Sì».

«Se dovessi venire a Parigi mi aiuteresti?».

«Perché, il tuo matrimonio batte la fiacca?».

L’ha chiesto con tono di sufficienza, sottintendendo un “Te l’avevo detto”.

«No, chiedevo così...».

Adrien rimane zitto, un silenzio imbarazzato che alla fine è Nina a rompere.

«Tra poco è il 2000, ti rendi conto? Temo che ci stiamo perdendo di vista, Adrien».

«Ma no, piantala di farti venire angosce inutili» risponde lui, quasi seccato.

«Non sono angosce inutili. Staremo insieme per l’anno nuovo?».

«Ancora non lo so... Devo salutarti, Nina, non sono solo».

«Okay, ma giurami che faremo insieme il Capodanno 2000».

«Te lo giuro».

«Davvero?».

«Davvero».

«Baci».

«Baci a te».

Torna in bagno, si chiude dentro, apre l’acqua della vasca, prende uno dei teli e lo apre. Decine di lettere cadono sul pavimento. Ne sceglie una a caso. Passa la busta sopra il rubinetto dell’acqua calda, riesce ad aprirla senza strapparla.

Tra due fogli piegati trova una banconota da venti franchi.



Cara tesorina mia, buon compleanno, comprati quello che vuoi. Spero che da te sia bel tempo. Qui si soffoca e ho male alle gambe. Non dimenticare di mettere fuori una bacinella d’acqua per gli uccelli. Ti voglio bene,

Nonna



Nina chiude la busta e la mette da parte. Più tardi andrà a infilarla nella cassetta delle lettere di Rachel Marek, al numero 6 di rue de la Pépinière. Dato che quella sera Emmanuel non torna, quando farà buio andrà a recapitare le lettere che avrà letto. Tranne le brutte notizie. Non servirebbe a niente con cinque anni di ritardo.

Apre e chiude altre buste. Fa un mucchietto per la distribuzione di quella sera. Legge le lettere ad alta voce, come se il nonno fosse accanto a lei e la ascoltasse. A Pierre Beau capitava di leggere la posta a chi glielo chiedeva, persone che non sapevano o non capivano un documento ufficiale. «Postino, che vuol dire questo?».

Sono le nove di sera quando sale in macchina con una ventina di buste posate sul sedile del passeggero. Sa che fra due giorni la cuoca dirà a Emmanuel che è uscita dopo cena, così, per evitare domande insidiose, tra la frutta e il caffè ha raccontato a Nathalie che andava a un rinfresco in palestra organizzato per il compleanno di un istruttore. Altro che palestra, sono più di due anni che non ci mette piede! Ma continua a pagare la quota per due sessioni alla settimana, parcheggia davanti alla palestra e va a camminare da sola lungo il fiume.

Rifà la strada che il nonno avrebbe dovuto fare quel giorno partendo da place Charles-de-Gaulle, la piazza in cui è morto. La sua intuizione era giusta, Pierre proveniva da rue Saint-Pierre e non da rue Jean-Jaurès, è stato il camion a non rispettare la precedenza, l’autista ha mentito.

“Ma non mentiamo forse tutti?”.

Un solo destinatario ha cambiato casa. Il nome è stato rimosso dalla cassetta delle lettere, le finestre sono chiuse e le erbacce hanno sommerso la ghiaia. Nina lascia comunque la cartolina che Jacques Laurent avrebbe dovuto ricevere il 12 agosto 1994.



Caro Jacquot,

tornando su dal Sud passerò a trovarti nella tua tana. Non vedo l’ora di andare a pesca con te, visto che non c’è altro da fare dalle tue parti. Comincia a mettere in fresco la birra e pulisci il barbecue. Porterò la chitarra, come ai bei tempi.

Saluti, vecchio mio,

Sergio



Alle undici Nina finisce il giro. Torna a casa con la morte nell’anima. Ha appena compiuto i gesti che il nonno avrebbe dovuto fare quel giorno, gesti ammazzati da un camion del cazzo.

Le rimangono ancora un centinaio di lettere da distribuire. Nel frattempo va a dormire contenta che Emmanuel non ci sia.

Prima, quand’era fuori, le telefonava ogni ora. «Come stai, amore mio? Che fai? Come sei vestita? Mi manchi...».

Ora le telefona per dire che è arrivato e stop.

A Natale scorso le ha regalato un telefonino. «Così potremo trovarci sempre».

Un incubo. Chi può aver voglia di essere sempre raggiungibile?

Avrebbe preferito che le regalasse un cane. «No» aveva risposto Emmanuel, «con il bambino non sarebbe igienico. E poi Nathalie ha già abbastanza da fare così. T’immagini i peli di cane che ci sarebbero per la casa? Sono convinto che tu gli permetteresti di salire sul divano».

Quando Joséphine è morta Emmanuel ha venduto la casa del nonno. «Non serve più».

I due gatti sono finiti dai Beaulieu. «Non se ne parla di portarli qui, lo sai che sono allergico».

Marie-Laure ha promesso a Nina che ne avrebbe avuto cura.

Stesa sul letto, è tentata di farsi un altro giro in bagno, aprire un altro asciugamano e far cadere a terra altre lettere, convocare lo spirito del nonno, tornare all’agosto 1994, quando Étienne e Adrien le tenevano ancora la mano.





62


25 dicembre 2017



Ho riportato Étienne e Nina al rifugio. Partiamo domattina.

Ho una giornata di tempo per organizzarmi.

Ho acconsentito ad andare con loro, ad accompagnare Étienne “in riva al mare”.

Tutti siamo fatti di sì e di no. È un pezzo che dico no a tutto, ma Nina ha bisogno di me. Quando ho detto sì mi ha sorriso, un sorriso che aspettavo da anni.

Guido senza meta pensando che da quando sono tornata a La Comelle non ho mai lasciato le chiavi di casa a nessuno.

Nina mi ha dato il numero di telefono di una volontaria che fa la baby-sitter di animali. «Una persona di fiducia» mi ha assicurato.

Ho appuntamento con lei nel tardo pomeriggio. Come tutti, sta festeggiando il Natale in famiglia.



*



Marie-Laure e Marc Beaulieu si stanno dando da fare in cucina.

Marie-Castille apparecchia, accende le candele, dispone bicchieri di cristallo e pupazzetti natalizi sulla tovaglia di carta dorata.

Dalla finestra vede arrivare Louise al volante della macchina del marito e Valentin accanto a lei.

“Dov’è Étienne?”.

Valentin entra in casa a tutta velocità senza darle il tempo di aprire bocca.

«Papà arriva subito, è con degli amici».

«Che amici?».

«Nina e un’altra persona».

«Chi?».

«Non so chi sia».

«Dov’è tuo padre?».

«Te l’ho detto, a bere qualcosa con degli amici».

«Dove?».

«Non lo so, ma’» risponde Valentin rassegnato.

Marie-Castille interroga con lo sguardo Louise, che abbassa gli occhi e appende il cappotto all’attaccapanni.

«Dov’è Étienne?» insiste.

«Sta tornando».

«Perché avete discusso stamattina?».

«Perché volevo che rivedesse una persona».

«Chi?».

«Sono obbligata a rispondere? Qui non siamo al tuo commissariato» replica Louise con i nervi a fior di pelle.

Ha parlato con più veemenza di quanto avrebbe voluto. Marie-Laure la squadra interdetta. Sull’orlo del pianto, Louise sale in camera.

Marie-Castille prova a chiamare Étienne al telefonino, ma trova la segreteria.

«Valentin, dove siete stati?».

Valentin esce dalla cucina.

«Al rifugio per animali, ho chiesto io a papà di venire con me».

«Perché?».

«Volevo fargli vedere una cosa».

«Quale cosa? Ho detto che non voglio bestie in casa!».

Valentin la guarda come se avesse perso la ragione.

«È una sorpresa per nonna» bisbiglia.

«Che sorpresa?».

«Un gattino per Natale» le sussurra all’orecchio.

Marie-Castille fa un’espressione dubbiosa e torna ad apparecchiare.

Non le piace venire a La Comelle, preferisce la vita che fanno a Lione, dove conosce gli amici di Étienne, tutti poliziotti, colleghi con cui si trova bene. Non le va che Étienne riveda Nina. Non le va di non avere il controllo della situazione, e i ricordi del marito non può controllarli. Strapperebbe volentieri i ritratti di Étienne a carboncino che Marie-Laure ha attaccato un po’ dappertutto.

«Valentin! Papà lo riporta Nina?» grida. «Rimane a pranzo con noi?».

«No, starà col suo fidanzato» risponde l’adolescente.

«Ah, ha un fidanzato?».

«Sì».

«Te l’ha detto lei?».

«No, me l’ha detto Simona».

«Chi è Simona?».

«Una signora che lavora al rifugio. Oggi ha adottato un cane che si chiama Cannelé, come il dolce».

Marie-Castille è talmente contrariata che rompe un bicchiere senza farlo apposta. Le viene da piangere, ma davanti al figlio inghiotte le lacrime. Lui la aiuta a raccogliere i cocci.

«Fai attenzione, amore» gli dice, calma.

Bisogna che si riprenda, non si farà certo venire l’itterizia perché il marito è andato a bere un bicchiere con gli amici d’infanzia. Guarda Valentin. Ha l’aria triste, le sembra pallido, che abbia fatto indigestione di qualcosa?

«Tutto bene, tesoro?».

«Sì».

«Hai mal di pancia?».

«No».

«Tesorino...».

«Sì, ma’?».

«Non è che non voglia cani... ma sai bene che io e papà non ci siamo tutto il giorno. Starebbe troppo male a casa nostra».

«Lo so».

«A meno che...».

«A meno che cosa?».

Marie-Castille si soffia su un ciuffo per liberare la fronte. I begli occhi del figlio la fissano. Ormai non può più tirarsi indietro. In fondo cosa le costa?

«A meno che non troviamo qualcuno che lo guardi».

«Non capisco».

«Un po’ come una tata. Esisteranno le tate per cani, no? Potrebbe restare con lui durante il giorno e tu le daresti il cambio quando torni da scuola».

«Dici sul serio?».

«Credo di sì».

«Avremo un cane?».

«Devo prima parlarne con papà... quando torna».

“Tornerà?” si chiede Valentin. E se partisse oggi? Louise ha paura che sparisca senza dire niente a nessuno.

Marie-Castille vede lo sguardo del figlio incupirsi di nuovo quando si aspettava che facesse i salti di gioia. Ci rimane malissimo.

“Natale di merda”. E ormai è troppo tardi per fare marcia indietro. Proprio lei che ha così paura degli animali...



*



Étienne è silenzioso.

«Tutto bene?» domanda Nina.

«Sì».

«Hai dolori?».

«No. Louise mi ha dato quel che serve».

Nina si ferma a cento metri da casa Beaulieu. Non le va di incontrare Marc e Marie-Laure, e neanche di vedere la moglie di Étienne. “Poveretta”.

«A domani, allora».

«Sì».

«Bisogna che parli con tuo figlio».

«Lo so. Che cazzo di Natale...».

«Mi dispiace... A tua moglie lo dirai?».

«Non posso».

«Perché?».

«Non posso... Le scriverò. Sei sicura che puoi partire? Col lavoro, intendo. I cani non vanno a passeggio da soli».

«Mi farò sostituire».

«Comunque non sarà una cosa lunga...».

Le dà un bacio sulla guancia e scende dalla macchina mormorando: «A domani».

Poi torna indietro.

«Nina, mi prometti che non sarà una cosa triste, che non passeremo i miei ultimi giorni a frignare?».

«Te lo prometto».

Prima di rientrare a casa Nina si ferma dal fornaio. Sta chiudendo. Lui la riconosce, è la ragazza della Protezione animali. Gli sta simpatica, l’anno scorso ha preso un gatto da lei. Nina si scusa di essere arrivata così tardi, chiede notizie del gatto, compra una pagnotta e l’ultimo tronchetto di Natale rimasto, ai frutti esotici.

“Bleah” pensa.

«Buon Natale».

A casa alza il termostato e passa l’aspirapolvere. Apre una scatoletta di mais, prepara un pinzimonio, dispone gli asparagi in un piatto e due pezzi di formaggio in un altro, poi va a farsi la doccia. C’è precipitazione nei suoi movimenti, ha il corpo carico di elettricità e di promesse. Cambia le lenzuola e spruzza un po’ di profumo sul letto. Puzza di deodorante vecchio. Ride da sola anche se non ha l’animo allegro. Oscilla fra passato e presente, fra perdere e ritrovare, fra tristezza e gioia, fra terrore e amore, fra perdere Étienne e rivedere Romain, che sta per arrivare.

Ricorda quello che dicevano con Adrien: «Quando la vita prende, restituisce». Solo che certe volte la vita si impalla, redistribuisce le carte in maniera sbagliata. Certe volte la vita mente e ci frega.

Sente chiudersi il cancellino fuori. Romain bussa, Nina apre la porta. Vedendo Bob, i gatti tagliano la corda soffiando.

«Dovranno farci l’abitudine» commenta Romain.

«Perché? Conti di tornare spesso?».

«Ovviamente».

«Aspetta di assaggiare la mia cucina. Cambierai idea».

Romain dà un’occhiata al mais e agli asparagi.

«Ho poca fame» scherza.

«Ma c’è il tronchetto! Ai frutti esotici!» esclama Nina.

«Bleah» fa Romain.

Nina scoppia a ridere e si porta le mani alla bocca come se avesse detto una stupidaggine o uno sproposito, ma ha solo dato libero sfogo alla sua gioia.





63


Bacioni da Nizza. Saluti da Cipro. Un abbraccio dal Portogallo. Baci con tutto il cuore. Concludo mandandoti un bacio. Ci auguriamo che stiate tutti bene. Tuo Joseph. Saluti da tutta la famiglia. C’è il sole, ma tira vento. Anche da parte di Georgette. Si prepara un temporale. Andiamo a fare il bagno tutti i giorni. Con grande affetto. Tempo bellissimo. Ci mancate. State bene. Cordialmente. Ti amo. Distinti saluti.



Maggio 2000



Il ritrovamento nelle cassette delle lettere di La Comelle di posta vecchia di cinque anni ha fatto scorrere un bel po’ di inchiostro sul Journal de Saône-et-Loire. France 3 regionale ci ha perfino fatto un servizio alla fine dell’anno scorso. In sei mesi sono state segnalate ben centosessantaquattro buste con il timbro dell’11 agosto 1994, ovvero il giorno prima dell’incidente che era costato la vita a Pierre Beau, il postino dell’epoca.

Dov’erano finite per tutto quel tempo? Perché sono ricomparse all’improvviso subito prima del cambio di secolo? Il mistero appassiona gli abitanti di La Comelle, si aspetta di vedere chi sarà il prossimo a ricevere qualcosa. Normalissime lettere e cartoline che arrivano a intermittenza, come piovute dal cielo.

In realtà la distribuzione di quella posta corrisponde alle trasferte di Emmanuel. Nina le recapita sempre di notte, è fuori discussione farlo in pieno giorno.

Tiene in mano le ultime tre buste. È come la fine di qualcosa. È inquieta. Non fa che ripetersi che, quando le avrà distribuite tutte, partirà. Ancora non sa per dove, ma lascerà La Comelle.

Non le ha lette. Ne leggerà soltanto due, perché la terza è indirizzata a Étienne. La darà direttamente a lui. Lione non è lontana, può andare e tornare in giornata.

Étienne era venuto a trascorrere le feste a La Comelle. Natale in famiglia e Capodanno con gli amici, aveva detto a Nina. Non potevano non celebrare insieme il passaggio al 2000.

«Ci sarà anche Louise. I miei ci lasciano casa. Faremo una serata a base di DVD, musica e vodka».

Sennonché il 23 dicembre Emmanuel aveva detto a Nina:

«Cara, fai la valigia, sorpresa! Mettici dentro solo vestiti leggeri e non ti scordare costume da bagno e crema solare».

«Ma... dovevamo fare Capodanno con i nostri amici...».

«Li troveremo là».

«Anche Étienne e Adrien?».

«No, loro no... Ma ci saranno tutti gli altri».

«Gli altri chi?».

«Quelli di Lione».

L’idea di mettersi in costume da bagno davanti alle naiadi bionde l’aveva tramortita in piedi. Le era sembrato un particolare insormontabile.

Si era ricordata di aver fatto promettere a Adrien che avrebbero passato il Capodanno insieme.

«Preferirei restare qui...» aveva finito per dire con le lacrime agli occhi. «Sto con te a Natale e con i miei amici a Capodanno».

«Non fare la bambina, partiamo fra due ore».

All’aeroporto di Lyon-Saint-Exupéry, subito prima di prendere l’aereo, non aveva avuto il coraggio di avvertire Étienne, così aveva telefonato a Marie-Laure Beaulieu con la morte nel cuore.

«Di’ loro che non ci sarò il 31... Emmanuel mi porta a fare un viaggio».

«Buone vacanze, divertitevi!» aveva risposto Marie-Laure distrattamente, troppo impegnata a risolvere un problema di lavoro per far caso alla voce rotta di Nina.

“Gli altri lavorano” aveva pensato Nina riattaccando. “Io non sono buona a niente”.

Emmanuel aveva organizzato tutto da mesi. Quando Nina si rallegrava all’idea di fare Capodanno con i suoi amici, quando la guardava scegliere vecchie cassette e CD da portare a casa di Étienne per ballare, Emmanuel sapeva già che a Mauritius era stata affittata una grande casa su una spiaggia paradisiaca, che ci sarebbe stata tutta la banda di “un weekend al mese”, stavolta con una sfilza di bambini. Avrebbero festeggiato Natale e Capodanno insieme. Due piccioni con una fava.

Durante quei dieci giorni di vacanza il bel marito di Nina, tutto un sorriso, aveva fatto il bagno, si era abbronzato, aveva corso sulla spiaggia, aveva giocato a pallone con i figli degli altri covandoli con gli occhi e se l’era fatta ogni sera rimanendo a lungo nella sua pancia sterile e ripetendo: «Ti amo, ti amo tanto».

Nina non aveva visto praticamente niente dell’oceano Indiano. Fin dalla mattina a colazione cominciava a bere cocktail e qualunque cosa contenesse alcol. Aveva chiuso il secolo in uno stato vicino all’incoscienza senza che nessuno se ne accorgesse. Tutti erano troppo presi dalla propria felicità.

Eppure la luce era bella, i mauriziani squisiti, il cibo ottimo, ma nessuna camera con vista poteva rimpiazzare un amico.

Prende un libro a caso nella libreria di camera sua e ci infila dentro le ultime tre lettere. Guarda il titolo, Bianco di Spagna. Non l’ha mai letto. L’ha comprato tanto tempo fa e se n’è scordata. Dà un’occhiata distratta alla quarta di copertina e lo rimette insieme agli altri già letti e dimenticati o lasciati a metà.

La radiosveglia indica le 17 in punto, l’ora del primo bicchiere. Tiene le bottiglie dentro gli stivali. Ha imparato l’arte di nascondere. Non ne è fiera, ma nascondere significa ritagliarsi spazi di libertà. Quegli attimi e quei gesti appartengono solo a lei. Nina versa il liquore in un mug di ceramica. Portarsi alle labbra una tazza da tè non desta sospetti.

La cuoca è in cucina. La sente affaccendarsi ai fornelli.

Ha detto mille volte a Nathalie di non arrivare troppo presto a preparare la cena, ma quella se ne frega di ciò che dice Nina, si presenta alle quattro quando non cenano mai prima delle otto. Prima restava per servire a tavola, ora non più. Una liberazione!

«Sono problemi da ricchi, amore mio» le ripete Emmanuel, «smettila di lamentarti... Non fai niente tutto il giorno, smettila di lamentarti. Abbiamo una vita da miliardari, smettila di lamentarti. Siamo fortunati, molto fortunati, smettila di lamentarti. Sforzati, mangia un po’ di carne, smettila di lamentarti. Sei ancora ingrassata o sbaglio? Attenta, potrei metterti le corna, non mancano certo le ragazze che mi ronzano intorno, smettila di lamentarti...».



*



Agosto 2000



A parte Fabien Désérable, tutti ignorano che Sasha Laurent, l’autore del bestseller Bianco di Spagna, sia Adrien Bobin. Ha messo quella storia su carta per vivere, per continuare a vivere, ma non ha risolto niente. Porta e porterà sempre dentro di sé una clandestinità che, ironia della sorte, gli ha permesso di diventare economicamente indipendente a vent’anni.

L’anteprima della sua pièce Figli in comune è fra quindici giorni. Manifesti attaccati un po’ dappertutto a Parigi annunciano l’evento al Théâtre des Abbesses.

Adrien sta assistendo alle ultime prove seduto tre file dietro il regista. Trionfante, osserva gli attori che si muovono, cercano, fanno proposte. È come entrare in un sogno di quelli che da piccolo lo affascinavano alla televisione. Sentirli recitare le sue parole lo galvanizza, parole che appartengono a lui, che sono uscite dal suo cranio.

Per scrivere la commedia Adrien si è ispirato a una domenica in cui era arrivato da poco a Parigi e viveva da Thérèse Lepic a Vincennes. Quel giorno aveva accettato di andare a pranzo da suo padre a rue de Rome, visto che dopotutto gli pagava l’affitto e lo manteneva, e visto pure che la prospettiva di finire al CROUS senza Nina gli sembrava impraticabile. Gli altri studenti non gli interessavano, addirittura gli facevano paura. L’appartamento di Thérèse era il suo unico conforto, un isolotto pulito e accogliente.

«Il codice d’accesso è 6754C, sesto piano» gli aveva detto Sylvain Bobin al telefono. Adrien si era recato al bell’edificio haussmanniano in cui abitava il padre. Nell’ascensore dalla gabbia in ferro battuto si era guardato nello specchio antico. Come al solito aveva preparato in anticipo domande e risposte per evitare i temuti vuoti di conversazione.

Era la prima volta che penetrava nell’universo del genitore, di solito andavano a pranzo al ristorante.

Aveva trovato il nome sulla porta. Lo stesso suo cognome, cosa che aveva sempre avuto il potere di stupirlo. Padre e figlio avevano solo quello in comune: il cognome.

Gli aveva aperto una donna sulla cinquantina. Capelli biondi di media lunghezza, abbastanza carina, una finta aria alla Isabelle Huppert, ben vestita. Adrien era arrossito e si era odiato.

«Buongiorno, io sono Marie-Hélène».

«Buongiorno, io sono Adrien».

«Sì, lo so» si era messa a ridere lei.

Le aveva dato la mano, lei gli aveva preso una spalla e l’aveva baciato goffamente sulle guance. Lui ne aveva sentito il profumo, una robetta di Laura Ashley che gli dava fastidio da sempre. In metropolitana si teneva alla larga dalle donne che se lo mettevano.

L’aveva seguita. Marie-Hélène indossava una camicetta di seta bianca e una gonna nera attillata con lo spacchetto posteriore che le arrivava sotto il ginocchio. Adrien aveva trovato che avesse belle gambe, snelle e muscolose. Aveva pensato anche alla madre, che non aveva mai portato quel genere di gonne, solo sottanoni fucsia o turchesi.

Erano passati davanti alla porta della cucina, da cui emanava un aroma di qualcosa che stava bollendo lentamente in pentola.

«Galletto al vino» aveva detto Marie-Hélène come se gli avesse letto nel pensiero.

Nel corridoio che portava in salotto Adrien aveva visto alcune foto incorniciate, Marie-Hélène più giovane davanti a un albero di Natale o a un oceano, in pareo o in giacca a vento da sci, sempre con Sylvain Bobin al suo fianco. Poi ritratti di sconosciuti, bambini in costume da bagno o vecchi in posa al tavolo di un banchetto con il bicchiere di vino in mano.

Per la prima volta si affacciava nell’intimità di quello sconosciuto che era suo padre, tutta una vita cominciata ben prima della sua nascita e che continuava il proprio corso.

Ma perché la madre era stata con quell’uomo sposato? Di colpo gli era venuta voglia di sapere come si fossero ritrovate a letto insieme quelle due persone che sembravano opposte in tutto. Ne aveva sentito il bisogno conoscendo Marie-Hélène. Aveva spesso visto il padre arrivare a casa loro a La Comelle e bere un caffè in silenzio con Joséphine accanto che non vedeva l’ora che se ne andasse, ma mai si era fatto domande sul mistero del loro rapporto. L’aveva fatta ridere? Si erano amati? Come l’aveva sedotta? Cosa li aveva attratti l’uno verso l’altra? Lui era la caricatura del ragioniere intento a contare i piselli che ha davanti per calcolare il prezzo al centimetro quadrato del piatto del giorno, lei un’ex psichedelica seguace del buddhismo e della medicina naturale.

Sul tavolo del salotto, calici da champagne e coppette di salatini. Sul divano, Sylvain Bobin accanto a due giovanotti di circa venticinque e trent’anni.

Tutti e tre si erano alzati per stringergli la mano. Adrien non aveva mai dato un bacio a suo padre.

«Ciao, io mi chiamo Laurent» aveva detto il più giovane dei due.

«Io Pascal, ciao».

«Buongiorno... io sono Adrien».

Si erano seduti. Pascal e Laurent avevano chiesto a Adrien dove vivesse, cosa studiasse e dove fosse esattamente La Comelle.

Certe volte siamo talmente scollegati dalla realtà che ci mettiamo un po’ a capire l’evidenza. Adrien era sempre stato etichettato come “il timido che vive nel suo mondo” e quel giorno, trincerato nel suo mondo, gli ci erano voluti due calici di champagne per capire che Pascal e Laurent erano i suoi fratellastri. Fratellastri che avevano il suo stesso cognome, che come lui erano stati riconosciuti dal padre, con l’unica differenza che loro erano anche cresciuti col padre.

Quando si era reso conto che quel piccolo mondo parlava come se niente fosse del silenzio delle nazioni riguardo al genocidio in Ruanda e dell’interpretazione di Tom Hanks in Forrest Gump aveva pensato che il mondo era pazzo e gli era venuta voglia di vomitare i salatini al formaggio.

Si erano messi a tavola. Marie-Hélène era andata a prendere gli antipasti preceduta da Pascal.

«Ti aiuto io, mamma».

Adrien aveva osservato a lungo i fratelli chiedendosi se soffrissero del suo stesso male. Ma come saperlo? Era un male invisibile. Inoltre i due ragazzoni che aveva di fronte non gli somigliavano in niente. C’era davvero voluto che il padre andasse a piantare il suo semino altrove perché venisse al mondo un giovane rachitico come lui.

Era andato via verso le quattro del pomeriggio un po’ alticcio promettendo a Marie-Hélène che sarebbe tornato a trovarli.

Ci era tornato, ma col pensiero. Aveva isolato e vivisezionato ogni minuto di quella domenica da estraneo nella propria famiglia per farne un’opera teatrale che gli addetti ai lavori avrebbero definito “magistrale”.

Aveva rivisto il padre a intermittenza, ma sempre in trattorie affollate, durante la settimana e all’ora di pranzo. Sylvain Bobin non aveva più accennato alla sua altra vita. Perché?

Probabilmente non aveva fatto una buona impressione. Troppo riservato, troppo palliduccio, non a livello.

Come se quella domenica non fosse mai esistita.



*



Agosto 2000



Étienne riattacca. Si sente mani e testa appiccicose. Quella storia lo perseguita da troppo tempo.

È stato il gendarme Sébastien Larand ad avvertirlo, un ex compagno di scuola delle medie. Un uomo ha di nuovo telefonato alla gendarmeria di La Comelle affermando che Clotilde ed Étienne erano insieme la sera in cui Clotilde è scomparsa. «Probabilmente la stessa persona che ha telefonato al programma di Pradel nel ’97» ha aggiunto Larand.

Tre anni di silenzio ed ecco che la vicenda riaffiora.

Il caso è stato archiviato, tuttavia i gendarmi non possono ignorare quelle telefonate anonime provenienti da una cabina situata nel quartiere basso di La Comelle.

Sembra proprio che qualcuno si accanisca contro di lui, ma chi? I genitori di Clotilde? Come fare a saperlo? Deve parlare, raccontare quello che ha visto? La macchina sprofondata nel lago c’entra qualcosa? È stato un incidente? L’idea lo fa rabbrividire.

E se cominciasse con l’interrogare la testimone della stazione, quella che sostiene di aver visto Clotilde sulla banchina quella sera?

Richiama subito l’ex compagno di scuola.

«Larand, devo chiederti un piacere».





64


25 dicembre 2017



Étienne è seduto sul letto. Riflette sulla propria scomparsa. Dopo Clotilde, tocca a lui.

Marie-Castille è un commissario, ci metterà cinque minuti a ritrovarlo se non si organizza meticolosamente.

Bisogna che la moglie non sappia con che macchina taglia la corda e che non possa tracciare i suoi prelievi di denaro. Ha ritirato un bel po’ di soldi in banca la settimana scorsa in modo da pagare in contanti i pedaggi delle autostrade e gli alberghi.

Étienne non sa ancora dove andranno né come.

Prima soluzione: noleggiare un’automobile, ma non a nome suo né a nome di Nina o Louise. Dovrebbero andare a prenderla ad Autun senza usare i loro documenti, servendosi del documento di qualcun altro, un vicino o un lontano cugino che non apra bocca, qualcuno che Marie-Castille non possa ricollegare a loro. Seconda soluzione, farsela prestare da uno sconosciuto. «Buongiorno, le dispiace prestarmi la sua macchina? Mi serve per andare a morire tranquillo... Gliela riporteranno dopo il mio funerale. Scusi il disturbo, sarà risarcito».

Morire. Al momento sta affrontando la cosa come un viaggio, neanche si accingesse a prendere l’aereo per scoprire terre vergini, panorami che non figurano su nessuna rivista.

Torna a concentrarsi sull’organizzazione. Deve evitare di divagare e intristirsi.

Dovrà disattivare tutti i cellulari, farli tacere giorno e notte, servirsi di carte prepagate per le telefonate importanti, per esempio chiamate urgenti a Louise per farsi mandare una ricetta in una farmacia. Anche se, con tutti i farmaci che gli ha prescritto, ha già di che somministrarsi una dose letale.

Conosce Marie-Castille, sa che metterà sotto controllo i telefoni di tutti, da quello del rifugio di Nina a quello di casa dei suoi genitori. Diventerà pazza, e quando Marie-Castille diventa pazza il mondo intero trema. Se sapesse, lo farebbe arrestare e ammanettare per portarlo in ospedale con la forza, pronta a innestargli lei stessa il catetere per iniettargli la chemio.

Sente la sua voce dabbasso chiamare per il pranzo di Natale: «Tutti a tavola!».

Prima di scendere manda un messaggio a Nina e subito dopo averlo inviato lo cancella. Tra la moglie e il figlio, bisogna che stia attento.

Stasera parlerà con Valentin.



*



Suoneria. Nina legge il messaggio di Étienne più volte.



Ci serve una macchina sconosciuta per partire, sennò mia moglie ci farà cercare da tutte le polizie di Francia.

Se devi comunicare con me fallo tramite il cellulare di Louise.

A presto.

E



Reagisce all’istante. Fa così fin da piccola, ancora di più da quando è morto il nonno. I primi approcci con Emmanuel, la quotidianità con Emmanuel: Nina sa come cavarsi d’impaccio. Al rifugio è la stessa cosa, è abituata a tirarsi fuori da situazioni inestricabili. Per lei l’impossibile non esiste. Gli manda subito la risposta sul telefonino di Louise.



Di’ okay a tuo fratello. Grazie.

Nina

«Devo partire» dice a Romain osservando il suo bel profilo.

Sono stesi sul letto di Nina con Bob ai loro piedi. Guardano un film di Natale completamente idiota sgranocchiando patatine.

«Dove vai?».

«Ancora non lo so. Accompagno un amico d’infanzia».

«Quanto tempo starai via?».

«Non so neanche questo. Ha un cancro in fase terminale e non vuol sentir parlare di chemioterapia».

Romain accusa il colpo.

«Quando partite?».

«Domani. E mi serve una macchina... La moglie è in polizia, lo cercherà dappertutto».

«Perché non parte con la moglie?».

«Perché lei vuole costringerlo a farsi curare».

Romain spegne la televisione e toglie una briciola dalla guancia di Nina.

«E vorresti prendere la mia macchina, giusto?».

«Esatto» risponde lei con un misto di sicurezza e dispiacere.

«È uno dei due ragazzi che disegnavi al liceo?».

«Sì».

«Mi raccomando, non dimenticare di portarti dietro album da disegno e matite».

“Perché ti ho incontrato soltanto adesso?” pensa Nina. “Perché la mia vita è così in ritardo?”.

«Grazie».



*



Louise legge il messaggio di Nina. Guarda Étienne che fa finta di rimpinzarsi di tartine al foie gras sapendo benissimo che fra cinque minuti andrà in bagno a vomitare tutto. Nina non è riuscita a convincerlo di farsi curare, ma sapere che il fratello non parte da solo la tranquillizza un po’. Si impone di non piangere, di non guardarlo. È importante che Marie-Castille non sospetti niente. Deve bere un po’ di champagne, ma con cautela, non troppo, solo per farsi girare un po’ la testa. Se la testa le gira troppo, la tristezza trabocca.

Si sforza di chiacchierare con i nipoti, fa domande a Valentin, Louis e Lola delle cui risposte se ne frega: «Insomma, cos’è questo Game of Thrones? Raccontatemi la storia». Aspetta il momento giusto per riferire all’orecchio di Étienne il messaggio di Nina.



*



Qualcuno mi chiama al telefonino. Vedo sullo schermo che è Louise. Rispondo subito. Non è lei.

«Che stai facendo?» mi chiede Étienne.

«La valigia... E sto aspettando una persona».

«Chi?» domanda lui come se fosse geloso.

«La ragazza che si occuperà di Nicola».

«Chi è Nicola?».

«Il mio gatto. L’hai visto stamattina».

«Ah sì...».

Segue un lungo silenzio. Lo sento respirare.

«Passi il Natale con qualcuno?» dice dopo un po’.

«Non mi fanno impazzire i pranzi di festa. Ascolto musica. Sto bene».

Cerco di indovinare cosa stia facendo lui. Non ha nessuno intorno. Di colpo vado nel panico, penso che sia partito da solo e mi stia telefonando per dirmelo.

«Dove sei?».

«A casa dei miei. Chiuso al cesso».

Il sollievo è immediato. Non se n’è andato senza di noi.

«L’unico posto in cui mi lasciano in pace» aggiunge.

Ancora silenzio, come se volesse dirmi qualcosa e non sapesse da che parte cominciare.

«Perché mi hai chiamato, Étienne?».

«Ho scritto una lettera a mia moglie... ma ho poca dimestichezza con le concordanze, le formule di rito, le belle frasi e tutte quelle cose... Posso mandartela per mail?».

«...».

«Tu sei forte in francese, se potessi sistemarmela un po’...».

«Non conosco tua moglie».

«Non hai bisogno di conoscerla per sapere cosa devo dirle. Conosci me».

«Ti conoscevo tanto tempo fa».

«Puoi darmi una mano, per piacere?».

«Okay».

Ricevo la lettera dall’indirizzo email di Louise. Gliela rimando pochi minuti dopo.



Étienne, ho corretto due errori di ortografia. Per il resto non ho toccato niente, perché le parole appartengono a chi le scrive.

Soprattutto queste.



Cara Marie-Castille,

me ne sono andato. Hai tutto il diritto di avercela con me.

Penserai che sono egoista, disgustoso, ignobile. Nessuno ti vieta di pensarlo.

Ma è una mia scelta.

Non ho un’altra donna, non ti sto tradendo.

Sono malato.

Louise ti spiegherà. Non rimproverarla, le ho ingiunto io di tenere la bocca chiusa.

Non voglio che tu e Valentin mi vediate soffrire come una cavia da laboratorio. Non voglio che assistiate al mio degrado, che l’ultima immagine di me sia quella di un degente. Sai che odio gli ospedali e sono orgoglioso come Artaban, me lo dici sempre: «Amore mio, sei orgoglioso come Artaban». Appunto, sono troppo orgoglioso e probabilmente troppo vigliacco per crepare sotto i vostri occhi.

Non cercarmi, ti prego. All’inizio sarò con due amici d’infanzia che mi accompagneranno nell’ultimo viaggio.

Non veder crescere Valentin e non invecchiare con te è un cazzo di dolore straziante a cui però mi piego.

Sai bene che non credo in Dio e che per me è inconcepibile essere chiuso in una cassa benedetta da un prete e portata a spalla da tizi che non conosco o peggio, dai nostri colleghi. Preferisco giocare d’anticipo e buttarmi in acqua. È quello che farò quando sentirò che è arrivato il momento.

Non piangerò sulla mia sorte. Ti prego, non vestirti mai di nero in mia memoria. Mettiti il golf che mi piace, quello con le losanghe rosse. Comprane altri. Sparati i soldi che abbiamo messo da parte. Non fare la vedova, conosci altri uomini, divertiti. Sì, divertiti, spendi, goditi il sole. Fallo per me.

Étienne





65


Lunedì mattina. Nina ha due settimane davanti a sé. Emmanuel è partito con una grossa valigia.

Finalmente respira. Alleluia.

La cuoca è in ferie. È andata sull’isola di Madera in viaggio organizzato.

Sogno e realtà si sincronizzano. Alleluia.

Dieci ore di fuso orario tra la Francia e l’Australia. Venti ore d’aereo la separeranno da Emmanuel. Decollerà stasera da Parigi. Per due giorni non potrà telefonarle.

Emmanuel non si allontanava da novembre scorso. Nina non aveva la minima libertà. Era impensabile che lui tornasse a casa e non la trovasse. Se succedeva, il ritornello era sempre lo stesso: «Dov’eri, con chi, perché? Ero preoccupatissimo. A che serve averti regalato un cellulare se lo tieni sempre spento? Ti amo».

Le aveva annunciato che partiva per Sydney due giorni prima di prendere il volo.

«Amore mio, ho una brutta notizia, devo stare fuori quindici giorni. Mi dispiace. Ho cercato di evitarlo fino all’ultimo momento, ma non posso fare altrimenti, ho la possibilità di stipulare un contratto gigantesco. Mi secca che capiti proprio durante le ferie di Nathalie... Non mi va di lasciarti tutta sola».

Da principio Nina aveva pensato che fosse uno scherzo, che avrebbe concluso il discorso dicendo: «Ci sei cascata! Non è vero niente, non parto! Resteremo insieme noi due soli, io e la mia mogliettina... E stavolta sento che funzionerà, che metteremo in cantiere un figlio».

Poi aveva visto il biglietto aereo sul letto insieme al passaporto, accanto alla camicia che aveva preso dal cassetto, e aveva capito che era vero, che sarebbe partito.

“Non devo farmi vedere contenta”.

Aveva sgranato gli occhi e risposto con l’aria più innocente del mondo:

«Non ti preoccupare, amore, quindici giorni passano in fretta».

«Potevi almeno supplicarmi un po’ di rimanere» aveva sorriso lui con un’aria a metà tra il divertito e l’accusatorio.

La stessa aria da vittima incompresa che aveva sempre. E sempre sul tono dello scherzo, perché voleva passare per un tipo cool.

Sempre più spesso Nina aveva voglia di picchiarlo. L’amore che aveva provato per lui si era mutato in disgusto. Non era un astio costante, ma intermittente, vampate di odio che potevano dissolversi dopo poco o durare per un pezzo, come un veleno che le scorresse nelle vene. Empatica e disponibile com’era, si trasformava in strega, diventava la nemica di se stessa. Le capitava di immaginare l’omicidio del marito, spingerlo giù per le scale, bruciarlo vivo, tramortirlo e metterlo al volante della sua macchina sportiva per poi lanciarlo da un dirupo, scenari alla Hitchcock che la paralizzavano. Le venivano in mente soprattutto la mattina, quando lui se la scopava prima di andare in ditta, un lavoretto veloce e pulito, tanto per piantare il seme. “Crepa” pensava chiudendo gli occhi mentre lui copulava.

Ma in quel momento non doveva assolutamente fargli cambiare idea. Quel viaggio in Australia era un dono insperato.

“L’occasione della mia vita”.

L’aveva abbracciato, aveva chiuso gli occhi, aveva pensato al nonno, a Étienne, a Adrien ed era scoppiata a piangere sussurrando all’orecchio del marito:

«Sono disperata all’idea che te ne vai, ma non preoccuparti per me, so quanto ti dai da fare per noi e per la ditta... Ti amo... Sono così fiera di te...».

Poi si era stesa sul letto chiamando a raccolta tutta la propria dolcezza e docilità. Pensava spesso che non ci fosse differenza tra lei e una puttana, tranne il fatto che il cliente era sempre lo stesso e che lei dormiva in lenzuola ricamate con lo stemma della proprietà. Diventiamo ciò che ci fanno diventare e che accettiamo.

Prende Bianco di Spagna e tira fuori le ultime tre lettere dell’11 agosto 1994, tra cui quella indirizzata a Étienne. Perché deve portargliela a Lione? Non le rivolge la parola da quel Capodanno mancato, ce l’ha con lei perché ha preferito festeggiare il cambio di millennio all’isola Mauritius.

Tornata dal viaggio l’aveva chiamato, lui non aveva risposto, allora gli aveva lasciato un messaggio vocale: «Sono io, Nina... Buon anno e buon secolo... Mi manchi. Sono passata a trovarti, ma tua madre mi ha detto che eri appena ripartito... Spero di vederti presto... Ti voglio bene... Ancora buon anno... Arresta tanti ladri cattivi e feroci assassini».

Étienne le aveva risposto tre giorni dopo con un SMS freddo e distaccato.



Buon anno a tutta la famiglia. Baci.



Famiglia? Quale famiglia, quella dei Damamme? Più che un bacio, nella parola “baci” percepiva raffiche di collera.

Come quando da piccolo le teneva il muso.

Apre la prima busta, indirizzata a una certa Julie Moreira, e trova all’interno una cartolina con un disegno di Marsupilami, il personaggio dei fumetti.



Cara Juju,

ho lasciato François. Due anni con uno psicopatico! Ho perso i cento chili che mi pesavano sullo stomaco. Finalmente respiro! Da quando me ne sono andata è come se mi avessero ridato l’ossigeno. Era diventato così geloso da non sopportare neanche l’ombra di qualcuno che mi sfiorasse. Quanto tempo perso. E quanti rimpianti, anche se non servono a niente. Ora tiro avanti a panini e non ho più un soldo, ma chissenefrega.

Non vedo l’ora di rivederti. La settimana prossima ci tufferemo dalla piattaforma dei cinque metri come quando eravamo bambine e succhieremo lecca-lecca. Molto meglio del cazzo di uno stronzo.

Un grande bacio, amica mia,

Lolò



Nina legge e rilegge la cartolina. Le parole “psicopatico” e “respiro” le rimbalzano nella testa, come se quella Lolò le avesse fornito le istruzioni per l’uso per andarsene. Andarsene, mollare tutto, le sembra esaltante e facilissimo.

Apre la seconda busta, indirizzata all’ADPA. Ci mette un po’ a realizzare che la sigla indica il rifugio per animali di La Comelle. Non ci ha mai messo piede, se ne è sempre tenuta alla larga per paura di restare traumatizzata. Ricorda il piccolo spaniel che avevano trovato quand’erano ancora in tre, il loro porta a porta per rintracciare l’eventuale proprietario, la sfuriata del nonno quando li aveva visti tornare con il cane in braccio, il suo rifiuto di tenerlo. I ragazzi l’avevano portato al rifugio mentre lei piangeva tutte le lacrime che aveva in corpo.



Gentili signori,

la presente per informarvi che un cane tipo labrador o golden retriever vive giorno e notte chiuso su un balcone che dà su un cortile interno privato. Campa in mezzo ai suoi stessi escrementi e dubito che venga nutrito con regolarità. La proprietaria è spesso assente.

Per un eventuale controllo, questo è l’indirizzo: Cristelle Barratier, 10 chemin des Cent-Pas, La Comelle.



La lettera non è firmata né c’è il nome del mittente sul retro della busta. È la vendetta di qualcuno che ha un problema di vicinato o si tratta di un vero caso di maltrattamento? Sono passati sei anni. Che è successo poi? L’animale è stato tolto dal balcone? Come che sia, probabilmente a questo punto è morto.

Richiude le due buste, rimaste intatte.

Infila di nuovo la lettera per Étienne in Bianco di Spagna e rimette il libro in mezzo agli altri.

Poi compone il 12 sul telefono fisso. Una centralinista del servizio informazioni le risponde subito.

«Buongiorno, vorrei il numero di telefono del Théâtre des Abbesses a Parigi, XVIII arrondissement, A-B-B-E-S-S-E-S».

Si segna il numero, chiama il teatro e prenota un posto per l’indomani. Dato che è la sera della prima tutti i posti buoni sono già stati venduti, ne resta solo qualcuno in fondo alla sala. Poco male, l’importante è esserci. Andrà a vedere Figli in comune, la commedia scritta da Adrien. Gli farà la sorpresa di presentarsi allo spettacolo senza avvertirlo prima.

Fra poco andrà all’agenzia di viaggi a comprare il biglietto del treno, poi aspetterà che faccia buio per andare a cercare le cassette delle lettere di Julie Moreira e della Protezione animali.

Si fa la doccia ascoltando Corps et Armes, l’album di Étienne Daho. Gliel’ha regalato Emmanuel specificando: «In ricordo del concerto che non c’è mai stato la sera in cui ti ho baciato per la prima volta».

Nina conosce a memoria le parole di La Baie, una canzone che è come un viaggio immobile. Segue mentalmente la strada che costeggia il mare descritta dal cantante, la strada di chi parte.

Si asciuga i capelli, poi comincia a fare la valigia.

Stavolta se ne va.



*



Alle nove di mattina di quello stesso lunedì Étienne fa il suo ingresso a La Comelle. Ha appuntamento con Sébastien Larand, l’ex compagno di scuola diventato gendarme.

È partito da Lione alle sei. Non andrà a trovare i genitori, non ha avvertito nessuno, come il giorno in cui è andato a raccogliersi sulla tomba di Joséphine. Pensa a Nina, che probabilmente sta vegetando da sola a casa nella sua quotidianità di donna sposata che non lavora. Potrebbe farle una sorpresa, passare da lei a bere un caffè, ma non ne ha nessuna voglia.

E il fatto di non averne voglia lo fa stare male. Mai l’avrebbe creduto possibile. Non ha ancora digerito il brutto tiro che gli ha fatto a Capodanno, partire all’ultimo momento quando dovevano trascorrerlo tutti insieme. Sa che non è colpa sua, che è stato il marito, ma lei avrebbe potuto rifiutarsi. Ce l’ha con Nina perché subisce senza batter ciglio tutto ciò che quel tizio le impone.

Stamattina Étienne deve incontrare la testimone che dice di aver visto Clotilde alla stazione la sera in cui è scomparsa. Si chiama Massima Santos. Sébastien Larand le ha dato appuntamento in un bar. Meno ufficiale che in gendarmeria, più informale.

Étienne ha bisogno di sapere cos’abbia visto quella donna e perché conosca Clotilde. Ricorderà qualcosa dopo sei anni? Sébastien Larand gli ha mandato per mail la sua deposizione, raccolta cinque giorni dopo la presunta partenza di Clotilde.

Il 17 agosto 1994, alle sette di sera, Massima aveva chiuso la merceria in cui lavorava. Era tornata a casa per fare la valigia e dare le chiavi ai vicini perché innaffiassero le piante e dessero da mangiare al gatto, poi era andata alla stazione a piedi a prendere l’ultimo treno per Mâcon, quello delle 22.17. Clotilde Marais era seduta su una panchina del secondo binario con una borsa da viaggio accanto a sé. Massima l’aveva salutata ed era salita sul regionale. Aveva visto salire anche Clotilde? Non era in grado di affermarlo. Cinque giorni dopo, quando era tornata a La Comelle, la proprietaria della merceria le aveva detto dell’avviso di ricerca diramato per la scomparsa di Clotilde Marais, allora Massima aveva chiamato la gendarmeria.

Étienne entra nel bar. Alcuni uomini stanno giocando a carte intorno a un tavolo vicino alla finestra. Al suo arrivo sollevano appena la testa. Sébastien è già dentro, ha il kepì sottobraccio, sta bevendo un caffè al banco mentre fa due chiacchiere con il proprietario, un tipo che Étienne conosce di vista. A La Comelle tutti si conoscono di vista. È la prima volta che entra nel locale, è un posto da vecchi, un po’ buio, rimasto agli anni Cinquanta, senza videogiochi né musica rock.

Étienne e Sébastien vanno a sedersi in fondo alla sala. Ordinano entrambi un caffè e un bicchiere d’acqua. Sono un quarto d’ora in anticipo. Ne approfittano per raccontarsi i rispettivi percorsi lavorativi. Sébastien è impressionato da quello di Étienne. Tenente di polizia non è poco, concorso e studi sono maledettamente difficili.

Poi parlano del caso. Prima di sparire Clotilde aveva lavorato come cameriera, un lavoretto estivo.

«All’epoca ero ancora studente» racconta Sébastien, «ma i colleghi che hanno condotto l’inchiesta mi hanno detto che la ragazza aveva bruschi sbalzi di umore. Questo non è stato detto al programma di Pradel, ce l’ha riferito il proprietario della pizzeria in cui lavorava. Pare che gli ultimi giorni guardasse sempre verso l’esterno, come se aspettasse qualcuno».

Étienne ascolta senza lasciar trasparire la minima emozione. Ha imparato a dominarsi per gli orali del concorso, a indossare la maschera dell’ascolto e della riflessione.

«Quella sera Clotilde non è venuta all’appuntamento, così dopo un po’ me ne sono andato... Chi diavolo è il tizio che vi telefona per affermare il contrario?».

Sébastien fa un’alzata di spalle.

«Delazioni, ne riceviamo in continuazione... Per maggiore tranquillità bisognerebbe che prima o poi l’amico da cui hai dormito rilasci una sua testimonianza. Non si sa mai».

«Non si sa mai cosa?» lo interrompe Étienne.

«Dài e dài potresti avere delle noie. L’unico che si è fatto vivo dopo la trasmissione di TF1 è il tizio che ci telefona ogni tanto per fare il tuo nome... qualcuno che ce l’ha con te».

«Ma quando telefona non mi accusa direttamente».

«No, ma è come se lo facesse... Dice che quella sera tu e Clotilde eravate insieme al lago e riattacca...».

Quando entra Massima Santos alzano tutti e due la testa.

Sembra intimidita. Forse non è stata una buona idea convocarla lì, non è il tipo di persona che frequenta i bar. I giocatori che avevano a stento degnato di uno sguardo Étienne posano le carte sul tavolo verde come se fossero stati colti in flagrante e la salutano con aria contrita. Massima li gratifica di un cenno di testa e ordina un cappuccino come scusandosi di essere lì.

Étienne conosce di vista anche lei, ne ricorda i vestiti scuri, la pelle chiara e delicata, gli occhietti neri infossati e il crocifisso nero al collo. Una donna magra e un po’ zoppicante. Probabilmente l’ha vista accompagnando la madre in merceria o l’ha incrociata sui quattro marciapiedi del centro come tutti gli abitanti del posto.

Sébastien ed Étienne si alzano insieme per indicarle una sedia sulla quale Massima si siede un po’ a disagio posando sul tavolo di fòrmica le mani bianche e magre, che a Étienne fanno subito venire in mente zampe di gallina.

Sébastien le chiede come sta e le presenta Étienne, «importante tenente di polizia a Lione». La donna sembra colpita e impaurita. Étienne la tranquillizza subito assumendo un tono il più gentile possibile, come quando vuole mettere a suo agio un testimone o farlo parlare. Le rivolge un gran sorriso, anche se l’acidità di stomaco gli fa un male cane. Troppi caffè bevuti nelle aree di servizio dell’autostrada fra Lione e La Comelle, troppe notti in bianco, troppi incubi nei quali vede Clotilde sprofondare nell’acqua salmastra.

«Conoscevo Clotilde Marais» comincia, «per un periodo siamo anche stati insieme... La sera in cui lei l’ha vista alla stazione la stavo aspettando, avevamo appuntamento. Può dirmi cosa ha visto esattamente?».

«Be’, quello che ho già dichiarato. Era alla stazione seduta su una panchina».

«Sola?».

«Sì».

«Ne è sicura?» insiste Étienne con un tono che vorrebbe essere rassicurante.

«Sì».

«Che stava facendo? Leggeva, ascoltava musica? Aveva le cuffie del walkman sulle orecchie?».

Massima strizza gli occhi frugando nella memoria.

«No. Guardava dritto davanti a sé».

«Aveva un’aria arrabbiata? Felice? Stanca?».

«Aveva l’aria di una che aspetta il treno».

Étienne tace e riflette. Si fa per l’ennesima volta le domande che lo ossessionano e che rimugina da anni: che ore erano quando Clotilde è arrivata al lago? Ha avuto il tempo di andare alla stazione? Come c’è andata? Chi c’era nella macchina che ha visto sprofondare in acqua? L’ha vista davvero? Quella sera aveva bevuto non poco.

La donna mescola il cappuccino guardando dentro la tazza.

Étienne sa che molte testimonianze non valgono niente. Le persone dimenticano, si sbagliano, si confondono, sono piene di certezze e molto poco fisionomiste, pensano solo a se stesse e fanno poco caso agli altri. Travisano facilmente, e la dimostrazione sono gli identikit. Quante volte ha cercato l’individuo sbagliato perché i testimoni l’avevano messo su una falsa pista? «Era biondo». «Ne è sicuro?». «Sicurissimo». «Eppure qualcuno ha visto un uomo bruno che sembra corrispondere... Guardi questa foto». «Ah, sì, forse, era notte...». Quante volte ha sentito cose del genere?

Era notte! Étienne reprime subito due domande che i gendarmi, pensando a una banale fuga di adolescente, probabilmente non hanno mai fatto a Massima Santos: «Era notte quando dice di aver riconosciuto Clotilde alla stazione? Lei porta occhiali da vista?».

“Ad agosto il sole tramonta verso le nove” pensa, “quindi dopo le dieci è buio. La vecchia non deve aver visto Clotilde distintamente... Ci sono luci su una banchina di stazione... Quando mi sono svegliato e ho visto la macchina scivolare nell’acqua era già parecchio scuro, saranno state almeno le nove e mezzo”.

Guarda di nuovo Massima. Avrà una sessantina d’anni, quindi nell’agosto del 1994 ne aveva più di cinquantacinque. Quanta gente ci vede ancora perfettamente a quell’età?

Sebbene nel caso in questione la testimonianza di Massima lo sollevi da ogni responsabilità, Étienne vuole sapere se la vecchia bigotta si sbagli o dica il vero. Così gli viene un’altra idea. A La Comelle, nel 1994, c’era qualcuno che somigliasse a Clotilde? Altre ragazze alte e bionde con la stessa fisionomia e lo stesso portamento? Con tutta probabilità molte. Clotilde aveva qualche segno particolare? Solo a pensarci gli fa male lo stomaco, come se fosse stato colpito da una sbarra di ferro. Concentra la memoria sulla sua faccia, cerca di ricordare se avesse un neo, un tatuaggio, una voglia. Niente. Clotilde aveva la pelle immacolata. Evita di pensare alla sua pancia.

Sébastien lo riscuote dalle sue elucubrazioni rivolgendosi a Massima.

«Come conosceva Clotilde Marais?» le chiede.

«Da piccola veniva in negozio con la madre. Certe volte anche da sola. Faceva cucito».

Étienne interviene suo malgrado. Non ci si può controllare sempre.

«Forse si sbaglia... Clotilde non era il tipo di ragazza che cuce».

La donna lo guarda.

«Sì, invece. Si faceva le camicie da sola, modelli carini... La signora le diceva sempre di aprire un’attività, che avrebbe avuto successo... Diceva proprio così, successo».

“E che successo...” pensa Étienne.

La maggior parte delle volte si vedevano da lui, raramente da lei, ma non ricorda di aver mai notato una macchina da cucire in camera sua o in un’altra stanza, né lei gli ha mai parlato di vestiti o di cucito. Era femminile, ma orientata semmai verso l’abbigliamento sportivo. Étienne cerca di ricordare che progetti avesse una volta finito il liceo. Doveva andare a Digione a studiare scienze motorie, non certo per diventare una stilista o cose del genere.

«Controlleremo dai genitori se a casa sua c’è una macchina da cucire» dice Sébastien sollevando il braccio in direzione del cameriere. «Prende qualcos’altro?».

«No, grazie».

“Che sto facendo?” si interroga Étienne. “Mi sto scavando la fossa da solo. Se la testimonianza di questa donna crolla gli occhi di tutti si punteranno su di me, soprattutto quelli dei genitori di Clotilde. Agli altri fa comodo pensare che sia andata a vivere da qualche parte, ma non ai suoi. E poi chi è che a intervalli regolari chiama la gendarmeria per dire che quella sera era con me al lago? Forse è arrivato il momento di chiedere una mano a Adrien”.



*



Adrien apre gli occhi.

Come deve vestirsi per partecipare alla trasmissione letteraria Vol de nuit?

È la prima domanda che si pone.

Ieri sera c’è stata l’anteprima di Figli in comune. Ha ancora la testa piena di stelline.

Tutta la Parigi dell’ambiente era in piedi ad applaudirlo, attori, autori, critici di quelli che vanno in televisione o scrivono su settimanali e mensili di grido.

Non si stanca mai di leggere le belle critiche che gli piovono addosso da quando Le Madri è andato in scena. Spera che le legga anche il vecchio Py. Ma no, che idea! Il vecchio Py appartiene a un’altra vita.

Non fa che rileggere i titoli. Adrien Bobin, il piccolo principe. Adrien Bobin ci sorprende con una lingua maestosa e fluida che va dritta al cuore. C’è qualcosa di Shakespeare nel giovane Bobin. Adrien Bobin è l’evento dell’anno. Adrien Bobin svecchia il teatro contemporaneo... Cammina a dieci centimetri dal suolo. Mette da parte gli inserti culturali in cui appare, sono il suo giardino segreto.

«C’è qualcuno nella sua vita?».

«Sì, ma non vi dirò niente».

Per strada cominciano a riconoscerlo, soprattutto gli studenti e gli attori agli inizi.

Thierry Ardisson era presente all’anteprima per preparare Tout le monde en parle, il programma televisivo più seguito dai francesi, al quale parteciperanno i tre attori principali.

Patrick Poivre d’Arvor, che ha adorato lo spettacolo, prevede una puntata di Vol de nuit sugli autori di teatro, vuole invitare Adrien a un dibattito insieme ad altri commediografi. «Come si arriva alla scrittura?», «Perché il teatro? Qual è la parte di vissuto e quale quella di finzione?», «Pensa a un attore o un’attrice per ispirarsi?», «Come appaiono le scene nel suo immaginario? Cosa prova quando sente le sue parole in bocca agli attori?».

Quando gli dicono «I suoi genitori saranno molto fieri» si porta un fazzoletto alla bocca e con aria desolata risponde: «Mamma è morta». Non dice altro. La gente non osa insistere né fargli domande a proposito del padre, meno che mai quelli che hanno visto l’anteprima di Figli in comune.

Adrien non chiama Sylvain Bobin da mesi. A che pro? Per andare insieme in una birreria che puzza di fritto e di salsa al Madera a guardar volare le mosche? A dirsi banalità per riempire i vuoti della conversazione? A sopportare lo sguardo tetro e vuoto del padre?

Domani sera c’è la prima di Figli in comune. Dovrà confrontarsi col pubblico vero.

Non ha invitato nessuno. Né il padre né la matrigna e meno che mai i fratellastri.

Si è servito di loro, ha attinto a quel materiale drammatico per scrivere la sua trama. Fine della storia.

L’addetto stampa gli ha chiesto se voleva invitare qualche amico, Adrien gli ha risposto che li aveva persi. Avrebbe potuto invitare Louise, ma ciò significava estendere l’invito a Étienne. Étienne a teatro, che assurdità! Quanto a Nina, non si muove senza il suo playboy, che mai sarebbe venuto ad assistere a un suo lavoro. Adrien non ha neanche cercato di proporglielo.

Si impone di non pensare a Nina, sennò ci sta male. Ha la sensazione di averla abbandonata nonostante la promessa che le ha fatto: «Avremo sempre una macchina nuova col pieno di benzina per te». E sempre la stessa solfa che torna a galla: «L’amore non esiste, esistono solo le dimostrazioni d’amore».

Si impone di non pensare che forse avrebbe dovuto fare lui un passo. Alla fine si convince che ognuno ha la sua vita, che è impossibile salvare il mondo intero, che pure gli altri dovrebbero fare qualcosa per salvarsi.

Okay, ma Nina non è gli altri. E poi, quante volte le ha proposto di venire a vivere con lui da Thérèse Lepic?

«Hai più avuto notizie della signora da cui abitavi quando sei arrivato a Parigi?» gli aveva chiesto Désérable una sera che cenavano insieme al ristorante L’Arpège per festeggiare i suoi successi e sotterrare definitivamente la speranza di un secondo romanzo.

«Non ci sta più con la testa» aveva risposto Adrien, secco.

Trascinato dal vino delizioso che stavano bevendo, l’altro aveva preso coraggio. Non si era mai avventurato a chiedere a Adrien della sua vita privata, aveva sempre mantenuto un certo riserbo nei confronti di Sasha Laurent, il suo pseudonimo.

«Le persone di cui parli in Bianco di Spagna... l’hanno letto?».

«Bianco di Spagna è solo un romanzo».

Désérable l’aveva guardato e per la prima volta aveva osato un: «Non penso». Adrien era arrossito portandosi alle labbra il Montrachet dell’84.

«Pensa quello che vuoi».

Adrien è ancora a letto. Sono circa le nove, a giudicare dalla luce che filtra dalle veneziane e dai rumori della strada.

Oggi è libero. Probabilmente andrà al cinema. Gli piacciono le proiezioni della tarda mattinata. Non ha ancora visto Harry, un amico vero.

Da qualche mese non riesce più a scrivere come prima. Si rende conto che va cercando le belle frasi, che volendo stupire il pubblico sta perdendo sincerità.

Scrivere Bianco di Spagna è stata una necessità. Ormai scrivere non è più salvarsi la vita, ma brillare agli occhi degli altri, e quello che prima era un piacere immenso è diventato soltanto un duro lavoro.

Sarà la stanchezza. Da quando vive a Parigi non si è mai fermato. Già sei anni.

Come passa il tempo... Pensa a Louise ed Étienne. Gli piace vederli a La Comelle, ma non a Parigi. L’idea che sbarchino alla gare de Lyon lo disturba. È andato qualche volta a prendere Louise alla stazione, ma appena la vede apparire in fondo alla banchina si sente a disagio, ha l’orribile sensazione di non sapere cosa farne. La porta per ristoranti e musei come fosse una turista. Si sente un mostro dal sangue freddo, e quando lei riparte prova sollievo.





66


25 dicembre 2017



Nina apre gli occhi. Romain sta dormendo profondamente con la testa sotto il cuscino. Si sono addormentati cercando l’uno il calore dell’altra. Sul comodino e sul vecchio carrello ci sono ancora i resti del pranzo di Natale.

Devono essere più o meno le cinque del pomeriggio. I gatti sonnecchiano sulle poltrone tenendo d’occhio Bob beatamente steso sul piumino.

Si alza senza fare rumore.

Fa il punto della situazione: deve chiamare Simona e andare al rifugio per organizzare la partenza, ma prima prende l’album da disegno che Romain le ha regalato e con un carboncino si mette a disegnarne il profilo. Di lui vede solo una parte di faccia con i capelli scarmigliati. Sente di nuovo il desiderio nelle dita, grazie ai movimenti della mano si ricollega al proprio corpo, anche alla propria sensualità. Il polso sfiora la carta, gli occhi passano dalle linee del viso di Romain a quelle che traccia sul foglio. È immersa in un piacere manifesto che non provava da anni, quello di riprodurre un’individualità attraverso il naso, la bocca, gli occhi e la fronte del soggetto. Scrive “Natale 2017” alla base del foglio e lo lascia accanto a lui sul letto.

Ripensa a quello che ha detto Simona stamattina a proposito dell’adozione di Cannelé e della notte d’amore che aveva trascorso con l’apprendista ballerino: «Sai, Nina, si crede. Poi ci si accorge di aver sbagliato».

“È una vita che non mi faccio un bagaglio” pensa guardando i vestiti. Ha conservato la valigia della nonna Odile, quella brutta in similpelle e cartone con cui era andata a Saint-Raphaël nel 1990. L’aveva riutilizzata a settembre 2000 per andare alla prima di Figli in comune. Avrebbe potuto prendere una delle valigie che le aveva comprato Emmanuel, più grande e solida, con le rotelle, ma per “partire” ci teneva a usare quella della nonna.

Arrivando alla gare de Lyon l’aveva lasciata al deposito bagagli. Dentro, ben sistemati e stirati, c’erano i resti di sei anni di vita con Damamme.

Era la prima volta che andava a Parigi.

Con in mano la mappa della metropolitana, dalla gare de Lyon aveva preso la nuova linea 14 ed era scesa a Madeleine, da dove era andata a piedi a rue des Abbesses passando per place Blanche. Un paio di volte aveva dovuto chiedere indicazioni e passando davanti al Moulin-Rouge l’aveva trovato minuscolo, una scenografia da cinema.

A rue des Abbesses era andata a sedersi al caffè Le Saint-Jean, proprio accanto al teatro. Sapeva che la sera della prima Adrien sarebbe stato presente, forse sarebbe addirittura andato lì a bere una cosa o vedersi con gli amici.

Alle sei gli aveva mandato un messaggio.



Passa al caffè Le Saint-Jean, in rue des Abbesses, c’è una sorpresa per te.



Per due ore aveva guardato la strada, i passanti e i clienti sussultando ogni volta che un’ombra appariva dietro la porta. Alle otto era andata alla biglietteria del teatro senza aver ricevuto risposta da Adrien.

Aveva pensato che fosse dietro le quinte con gli attori, che non avesse il telefono con sé, che si sarebbero visti dopo, che verso le undici, bevendo champagne, gli avrebbe detto: «Ho mollato La Comelle, vorrei restare a Parigi, puoi ospitarmi per il tempo che mi guardo in giro?».

Adrien ne sarebbe stato felice e sollevato. Nina pensava spesso alla frase che le aveva detto all’orecchio il giorno in cui si era sposata: «Avremo sempre una macchina nuova con il pieno di benzina per te». La aspettava da allora.

Erano passati sei anni tra il giorno in cui i ragazzi erano partiti e quella prima a teatro. Nina ci aveva messo sei lunghi anni a lasciare Emmanuel, e c’era stato bisogno che lui andasse in Australia perché trovasse il coraggio di scappare. Non aveva detto niente a nessuno, non aveva fatto neanche una telefonata ai suoceri. Emmanuel era capace di qualunque cosa, soprattutto delle cose peggiori. Prima che tornasse in Francia e scoprisse che lei non c’era più Adrien avrebbe trovato il modo di nasconderla da qualche parte. Aveva conoscenze, ormai.

A rue des Abbesses, vedendosi riflessa nelle vetrine, si era detta che doveva dimagrire, smettere di bere tutti i giorni e imbottirsi di ormoni, e soprattutto ricominciare a disegnare... e magari a cantare.

Guardando sfilare il paesaggio tra La Comelle e Parigi si era lasciata andare ai sogni: perché non rimettersi a fare musica? Ora che era famoso e stimato, Adrien avrebbe scritto le parole e lei le avrebbe cantate, e se avessero insistito un po’ Étienne sarebbe tornato con loro. Era davvero felice in polizia, a Lione? Nina avrebbe saputo trovare le parole giuste per convincerlo a unirsi a loro. Avrebbero rimesso insieme i Tre. Erano ancora giovani. La vita, quella vera, sarebbe cominciata con un ritardo di sei anni.

Al teatro aveva ritirato il biglietto prenotato il giorno prima per telefono, poi si era avviata nella hall in mezzo a una folla compatta sulle ali dell’orgoglio e della gioia di essere amica dell’autore il cui nome campeggiava sul manifesto.

Temeva anche un po’ quell’incontro, non vedeva Adrien dal giorno in cui la Francia aveva vinto la coppa del mondo di calcio.

Stava calcolando quanto tempo fosse passato, due anni, per l’esattezza ventisei mesi, quando aveva incrociato i suoi occhi.

In ventisei mesi il suo sguardo era cambiato, forse non il modo in cui guardava gli altri, ma quello in cui guardava lei di sicuro. Per prima cosa era arrossito realizzando che si trattava proprio di Nina, della sua Nina. Pochi metri li separavano.

Adrien aveva cercato con gli occhi con chi fosse venuta, sperando di vedere Étienne e temendo di vedere Emmanuel. Alla fine aveva constatato che era sola. Tuttavia non si era mosso, non aveva fatto un passo verso di lei. Era stata Nina ad avvicinarsi a lui sorridendo. Abbracciandolo l’aveva sentito contrarsi.

Troppo emozionato. Pudico. Immensamente timido.

Si erano guardati, avevano scambiato qualche parola.

«Come stai?».

«Bene».

«Hai fifa?».

«Un po’».

Di fronte al suo mutismo, alla sua mimica un po’ forzata genere “non è il momento”, ai suoi vestiti impeccabili, alle sue Tod’s nuove e al taglio di capelli sofisticato Nina aveva tirato fuori qualche banalità che non c’entrava niente in quella non conversazione, così come lei stessa non c’entrava niente in quel luogo che di colpo le appariva immenso e gelido. Aveva balbettato qualcosa tipo «Sono venuta in treno, ti avevo mandato un messaggio, vabbè, io vado a sedermi, a dopo».

Lui si era guardato intorno come se cercasse qualcuno o controllasse che nessuno li osservasse, Nina non avrebbe saputo dirlo.

«A dopo» le aveva risposto con un sorrisino complice.

“Poverino, è terrorizzato, per questo non si comporta come al solito” si era detta prendendo posto sulla poltroncina.

Alla fine dello spettacolo era stata una delle prime ad alzarsi per applaudire. Era felice, le era piaciuto tutto, la recitazione, l’allestimento, le parole, le situazioni. Era pronta a tornare a teatro ogni sera.

Ricordava che Adrien era andato a casa del padre e che lì aveva scoperto la sua “altra famiglia”, due fratelli più grandi di lui e una matrigna piovuta da chissà dove. Dopo quel pranzo le aveva telefonato: «Nina, non puoi immaginare quel che mi è successo». Avevano parlato dieci minuti, poi Emmanuel si era spazientito, aveva cominciato a farle segnali indicando l’orologio: «Ti spiace riattaccare?». Lei aveva chiuso gli occhi per non vedere il marito, si era tappata l’orecchio sinistro con la mano e aveva parlato con Adrien per un’altra ora, poi aveva litigato violentemente con Emmanuel. Quel giorno aveva bevuto più del solito per mettere a tacere il dolore che provava. Con l’alcol si attenuava, dentro di lei scendeva il silenzio, l’alcol trasformava l’inferno in paradiso illusorio.

Dieci minuti di applausi.

Adrien aveva un talento impareggiabile per la narrazione. Il modo in cui aveva raccontato quelle poche ore della sua vita era strabiliante. Gli attori avevano fatto salire regista e autore sul palcoscenico. Applausi e “bravo” erano raddoppiati. A vederlo tra quei “grandi” Nina era stata travolta dall’emozione. Adrien ce l’aveva fatta.

Poi si era chiuso il sipario o era sceso il buio sulla scena, Nina non ricorda più. C’erano state voci e rumori di passi verso l’uscita. Si era ritrovata nell’atrio del teatro in mezzo a sconosciuti. Nessuno con cui parlare. Aveva aspettato Adrien in un angolo facendo finta di sfogliare i dépliant degli altri spettacoli.

Quando la hall si era svuotata non aveva avuto il coraggio di chiedere agli ultimi dipendenti dove fosse Adrien. Era tornata al caffè Le Saint-Jean per aspettarlo. Gli aveva mandato un altro messaggio.



Ti aspetto al caffè qui accanto.





Era suonato il telefono. Finalmente la richiamava, di sicuro le avrebbe detto di raggiungerla nei camerini, le avrebbe presentato gli attori, i costumisti, i tecnici, l’avrebbe invitata a festeggiare il trionfo insieme a loro.

Numero di telefono sconosciuto. Aveva risposto col cuore che le batteva.

«Pronto?».

«Sei tu?».

«Prego?».

«Non riconosco la tua voce».

«Sono Nina».

«Mi scusi, ho sbagliato».

Perché certi sbagli sono più crudeli di altri?

Si era morsa l’interno della guancia per non mettersi a piangere davanti a tutti.

Dopo due ore e quattro bicchieri di bianco era tornata a piedi a Madeleine e aveva ripreso la linea 14 per tornare alla gare de Lyon. Aveva recuperato la valigia della nonna al deposito bagagli. Era mezzanotte passata, il primo treno per Mâcon sarebbe partito alle sei e mezzo.

Aveva camminato nelle vie dietro la stazione e trovato un albergo senza pretese, una semplice cameretta a 394 franchi. Non era riuscita a dormire. Aveva ripensato alla serata col telefono in mano, aspettando una chiamata di Adrien. Quando finalmente aveva suonato erano le quattro. Col cuore che le batteva e il respiro spezzato aveva pensato: “È lui, è tornato a casa dove aveva dimenticato il cellulare, ha visto i miei messaggi, mi ha cercato dopo lo spettacolo, si scuserà, mi dirà di andare da lui, sarà preoccupatissimo”.

«Pronto?».

Era Emmanuel. Euforico.

«Amore mio! Sono in transito, non ho tempo di parlare. Ti amo. Ti penso. Fai la brava».

E aveva riattaccato.

In fondo era sola al mondo. Sola per sola, tanto valeva esserlo a casa sua, tanto valeva scegliere la facilità. Due ore dopo aveva preso il treno per Mâcon. Era arrivata a casa nella tarda mattinata, aveva disfatto la valigia, rimesso a posto le sue cose, preso Bianco di Spagna dallo scaffale per rimetterci dentro la lettera indirizzata a Étienne.

Dopotutto perché no. Aveva posato Bianco di Spagna sul comodino e aperto la busta...



«Stai sognando?» chiede Romain.

Persa nei suoi pensieri, Nina sobbalza.

«Vecchi ricordi che tornano a galla».

Romain l’ha trovata in cucina con una valigia aperta sul tavolo e lo sguardo rivolto verso l’esterno, come se osservasse qualcuno entrare in giardino. Le dà un bacio sul collo.

«Hai un buon odore».

«Odoro di cane. E in via accessoria di gatto» scherza lei.

«No, in via accessoria odori di me...». Le annusa il collo. «Sai di caldo, come stessi tutto il giorno al sole... Adoro il tuo odore».

«Cos’è che non va in te?».

«Tutto» risponde lui.

Romain si stiracchia, si fa un caffè.

“Che ci fa questo bell’uomo nella mia cucina?” si chiede lei. “Una cucina malridotta che non è stata ridipinta dal primo mandato di François Mitterrand. Non esiste un tipo così nella vita vera. Non nella mia. È un articolo destinato ad altre donne, quelle belle, pulite e sorridenti. Oppure è un dono caduto dal cielo, come nel filmaccio che abbiamo visto prima. Domani Babbo Natale lo rimetterà nella sua gerla per regalarlo a qualcun’altra l’anno prossimo”.

«Mi sa che non facevo un sonnellino pomeridiano dai tempi dell’asilo...» dice Romain bevendo il caffè.

Si avvicina e la abbraccia. Lei lo lascia fare, sente un esercito di formiche nella pancia, non dice niente, chiude gli occhi.

«Mai nessuno mi aveva fatto un ritratto...» le sussurra lui all’orecchio. «Grazie».

Nello stesso momento in cui Romain le mormora quel “grazie” Nina risente le parole di Simona: «Sai, Nina, si crede. Poi ci si accorge di aver sbagliato».



*



Ho dato una copia delle chiavi a Elisa, la gentile e graziosa ragazza che si occuperà del gatto. È impazzita vedendo il musetto di Nicola, eppure dovrebbe esserci abituata, al rifugio ne vede di analoghi ogni settimana. Vede anche musi spaccati, gatti vecchi e zoppi, ma la sua reazione mi ha sorpreso. Forse le anime sensibili non si abituano mai a niente.

Da domani dormirà a casa mia finché non sarò tornata. Sa che starò fuori per un periodo indeterminato e che sarò difficilmente raggiungibile. Sa anche che Nina viaggerà con me.

Elisa va ancora a scuola, prenderà quest’anno la licenza media. Frequenta il nuovo istituto Georges-Perec, il cui preside è il tizio che va a letto con Nina. Almeno, credo che ci vada a letto. È quel R. Grimaldi di cui ho visto il nome scritto a penna sulla cassetta delle lettere della casa in cui è entrata la settimana scorsa. Non si va a casa della gente come se niente fosse alle undici di sera. E poi mi sono informata. Il tipo vive solo, si chiama Romain Grimaldi e, a quanto mi ha detto un collega del giornale, sarebbe stato buttato fuori da Marne-la-Coquette per una storia di molestie. Pare che un’alunna l’abbia denunciato, ma siccome nessuno è riuscito a dimostrare niente è stato trasferito e non licenziato. L’hanno ricollocato qui, dai bifolchi, lontano dalla città. Forse hanno pensato che in campagna ci saremmo accontentati, abbiamo pure una scuola nuova di zecca!

Mi domando se Nina non abbia il dono di attrarre gli psicopatici.

Ho chiesto a Elisa che ne pensasse del preside. Mi è sembrata stupita.

«Simpatico» ha risposto.

Nient’altro. Allora ho insistito.

«Simpatico come?».

«Simpatico normale. Credo che a scuola stia simpatico a tutti. E poi è un bell’uomo».

Ho tagliato corto. Sono gelosa. Tutto ciò che riguarda Nina mi rende stupida e cattiva.

Elisa mi ha chiesto che facevo nella vita. Le ho detto delle traduzioni e degli articoli.

«Da che lingua traduce?».

«Dall’inglese».

«Bello... Le sta bene quindici euro al giorno tutto compreso?» mi ha chiesto poi.

«Sì, perfetto».

«A inizio gennaio, quando ricomincia la scuola, mi porterò qui la cena. C’è un microonde in casa?».

«Sì».

«Posso farle un’ultima domanda?».

«Certo».

«È una sua scelta stare da sola il giorno di Natale?».

«Scelta completamente responsabile».

«Okay, sennò poteva venire a cena da noi stasera. Mamma fa la zuppa di cipolle per tutto il vicinato».

«Grazie, ma vado a dormire presto».

Di sicuro, una ragazza che mi invita per Natale senza conoscermi si occuperà bene del gatto.

Chiudendo la valigia penso anche che devo avvertire il giornale. Sarei tenuta ad assicurare la presenza fino al 2 gennaio, data in cui il giornalista che sostituisco tornerà dalle ferie. Racconterò una frottola, dirò che devo farmi operare d’urgenza, causa di forza maggiore.



Non l’ho sentita entrare in casa, né ho sentito il motore o la porta che si apriva. Louise mi abbraccia da dietro. Riconoscerei il suo odore tra mille. Sento il suo respiro sul mio collo.

«Buon Natale...».

«Come va?».

«Mio fratello sta per morire».

«Sai che partiamo tutti e tre domani?».

«Sì».

«Vuoi bere qualcosa?».

«Sì».

«Dormi qui?».

«No. Voglio essere a casa domattina, quando Marie-Castille scoprirà che Étienne se n’è andato. Dovrò stare vicina ai miei genitori. Povera mamma...».

«Racconterai la verità?».

«Sì, sono stufa di inanellare bugie. E per Valentin è meglio, sarà tutto più chiaro».



*



Il padre pedala in fretta. Il bambino è seduto sul portapacchi, aggrappato alla sua maglietta, una t-shirt di cotone bianco con la faccia di Jim Morrison che indosserà per anni. La sua schiena e i suoi capelli al vento sono il primo ricordo che ha del padre, di quell’uomo alto, forte e bello, il suo eroe, quello che lo protegge, che non lo sgrida mai e gli sorride sempre. «Oggi ho cinque anni!» grida Valentin a squarciagola. E il padre pedala, si mette a ridere, inventa dossi che non ci sono e urla: «Buon compleanno, figlio mio!».

Sono in vacanza sull’isola di Porquerolles, su una strada fiancheggiata da pini. Ogni tanto intravedono il mare che gioca a nascondino dietro gli alberi. Arrivano a una spiaggia. L’acqua ha perso l’azzurro, è trasparente, come un’insenatura decolorata. Percorrono un sentiero di sabbia bianca, gettano a terra gli asciugamani e corrono in mare.

Il padre è abbronzato, gli altri uomini lo guardano. Il bambino si rende conto molto presto di quella bellezza speciale, del fatto che papà non sia come i comuni mortali. Tutti non fanno che dirgli quanto somigli al padre: «Due gocce d’acqua».

“Quindi da grande sarò come lui”. Valentin ha costruito se stesso ripetendosi sempre “Da grande sarò come mio padre, farò tutto come lui”.



“Ma non esiste fare tutto come lui, perché lui è lui e io sono io. E questa ne è la prova”.

Le sei di sera.

Sono seduti uno di fronte all’altro nella camera che occupa Valentin quand’è dai nonni. Un letto inerpicato su un soppalco.

«Perché non ti fai curare?» domanda l’adolescente fissandosi la punta delle scarpe. «Siamo nel 2017, mica nel Medioevo».

Étienne si chiede che motivo ci sia di venire al mondo per poi ritrovarsi in un momento come quello. È una punizione? Sta vivendo quell’incubo perché ventitré anni prima ha mollato Clotilde? Perché ha nuotato fino a riva dicendole che era pazza?

Nel giorno di Natale gli tocca dire al figlio:

«Devo parlarti, Valentin, sono malato... ma questo lo sai già... E ci sono malattie che non si curano».

«Non è vero» risponde il ragazzo sull’orlo del pianto, stringendo i pugni.

«Sì, figlio, è vero».

Étienne gli prende le mani. Valentin lo lascia fare mordicchiandosi un labbro. Gli piace la pelle del padre. Si chiede se da grande avrà la barba dura e bionda come lui, quella che si lascia crescere nei giorni in cui non lavora.

«Zia dice che non vuoi curarti, non che non puoi».

«Zia sbaglia... E non voglio che tu ti faccia illusioni».

«Ti rivedrò?».

Étienne vorrebbe mentire, rassicurarlo, ma che motivo c’è? Stanno lì proprio per dirsi la verità. Non si fida della verità, certe volte la trova subdola, è piena di percorsi alternativi, vie traverse, sfumature, non è mai così semplice come sembra. Ne sa qualcosa lui, col mestiere che fa. Tuttavia in quel momento ha il dovere di dirla al figlio.

«Oggi mi vedi come sono. Quando la malattia prenderà il sopravvento non voglio che... Voglio andarmene prima. È importantissimo per te, molto più importante per te che per me».

«Vai a suicidarti?».

La domanda è così brutale che Étienne ha un moto di rinculo.

«Non lo so... No. No, non vado a suicidarmi. Zia mi ha dato delle medicine per non farmi sentire dolore».

«Hai paura della morte?».

«No. Ho paura per te, ho paura di lasciarti solo... ma mamma è formidabile, con una madre come la tua non sarai mai solo. Capito, Valentin? Mai».

«Allora perché parti senza dirglielo?».

Étienne non risponde. Abbassa gli occhi, poi li solleva verso il figlio. Si guardano, si capiscono. Si sono sempre capiti.

«Le ho scritto una lettera per spiegarle tutto... Sarà dura per lei, ma alla fine sono sicuro che capirà».

«Vai via da solo?».

«No, viene Nina con me. E anche la persona che hai visto prima davanti al rifugio».

«Perché non parti con me e mamma?».

«Perché è più semplice così. Più semplice per me e per voi».

Scende di nuovo il silenzio. Dal salotto al piano di sotto giungono le voci ovattate della famiglia che sta giocando a carte.

È Valentin il primo a parlare di nuovo.

«Non dirò niente».

«Ti telefonerò spesso. Farò in modo di chiamarti ogni sera, quando sarai da solo in camera tua. Te lo giuro. Te lo giuro, capito? Numeri nascosti, numeri di cellulari che non conosci: rispondi a tutte le chiamate, okay?».

«Dove vai?».

«Non lo so, decideremo strada facendo... Non voglio che tu mi senta addosso l’odore dell’ospedale, delle medicine... Puzzano».

Abbraccia il figlio.

«Voglio che ricordi l’odore di tuo padre, l’odore dell’uomo che ti vuole bene, non quello di un malato».





67


10 agosto 1994

Caro Étienne,

la prima volta che ti ho visto ho capito che un giorno saresti stato mio.

L’ho capito o l’ho voluto.

Capito o voluto non fa differenza, il risultato è lo stesso: stiamo insieme.

Mai avrei immaginato che mi avresti fatto soffrire così tanto, ma se anche l’avessi saputo non ci avrei pensato due volte a venire a letto con te.

Ho letto su una rivista che più il tuo ragazzo ti fa godere e più stai male quando non c’è. La tassa sulla scopata d’amore costa cara.

Perdere la testa per te è talmente facile che mi sputerei in faccia. Sei il classico bel ragazzo di turno. È bastato un tuo sorriso a farmi squagliare, il resto è venuto da sé. Troppo facile...

Sono una cretina. “Stupida come un’oca” diceva mia nonna.

Lavorare tutto luglio mi ha permesso di non pensarti troppo dopo che sei partito per le vacanze e, quanto a mance, la Pizzeria du Port è l’ideale.

Ogni sera, tornando a casa, riempivo il salvadanaio di lacrime e banconote.

Correvo subito in camera per vedere se sul mio tavolo ci fossero una lettera o una cartolina.

Non ho tue notizie dal 15 luglio. Prima che partissi ti ho sentito più distante, ma ho pensato che fosse perché ci separavamo per le vacanze, mi sono raccontata che per allontanarti da me avevi dovuto tirar fuori le palle.

Così il weekend scorso sono andata a trovare un’amica a Fréjus. Mi sono trattenuta poco, ma quelle poche ore nel Midi sono state molto istruttive.

Da Fréjus a Saint-Raphaël ci sono soltanto tre chilometri, e sapevo il nome della spiaggia che frequenti fin da piccolo. Era l’occasione giusta per vederti e farti una sorpresa. Per vederti, ti ho visto. Cioè, per vederti davvero avrei dovuto spostare la ragazza che era stesa su di te, non sapevo che il tuo secondo lavoro consistesse nel fare il telo da spiaggia per bionde intraprendenti. Mi sono sentita umiliata vedendo come la palpeggiavi, ho perfino vomitato l’hot dog in un bidone della spazzatura. È duro, l’amore. Duro da incassare. La gelosia può davvero farti crepare, credimi. Sono rimasta a lungo a guardarvi senza riuscire a muovermi. Era peggio di quegli incubi in cui urli, sai che sei dentro un incubo, ma non riesci a svegliarti. Ho pensato di cavarti gli occhi sul posto, ma dato il mio “stato” ho girato i tacchi.

Quanto sei stronzo.

Quanto sei ipocrita.

Sospettavo che il tuo giro della Corsica in barca fosse una balla, lo sentivo.

Sono tornata a La Comelle ieri sera.

Sono tornata piegata in due, con gli occhi rossi.

Stamattina varie domande si accavallano nella mia testa: mi mollerai appena torni? Mi guarderai negli occhi? Mi scaricherai per telefono? Forse ti renderai irreperibile fino a settembre, quando comincerà l’università, visto che tu dovresti andare a Parigi e io a Digione.

A meno che non provveda io a ostacolare i tuoi progetti.

Prima di prendere una decisione devo dirti una cosa che ti permetterà di valutare i pro e i contro.

Il 27 luglio ho compiuto diciott’anni. Ho aspettato la tua telefonata, il tuo “Buon compleanno”.

Sono addirittura andata ad accendere un cero alla Madonna perché mi facesse avere un segnale da te, atea come sono... Capito come sono ridotta?

Ridotta, proprio così.

Ciò non toglie che ho diciott’anni. Ce l’ho fatta, sono maggiorenne, posso fare quello che voglio, anche se non ho aspettato di avere diciott’anni per fare quello che volevo, caro amore mio.

La prima volta che ti ho visto ho capito che un giorno saresti stato mio.

Allora torniamo al 25 maggio, quando mi hai accompagnato in ospedale. Insomma, “accompagnato” è un parolone. Diciamo che mi hai mollato davanti al pronto soccorso come un pacco che si lascia sullo zerbino perché non si ha il coraggio di consegnarlo. Dicevi che non sopportavi l’odore degli ospedali, che ti veniva da svenire appena sentivi l’etere, così sei entrato nel bar di fronte dove hai bevuto “il peggior caffè del mondo” aspettandomi.

Mi hai lasciato sola.

Sono andata da sola all’accettazione, sono salita da sola in ascensore fino al terzo piano, reparto ostetricia, ho atteso in sala d’aspetto da sola, mi sono stesa sul lettino da sola, senza nessuno che mi tenesse la mano.

Mi hanno fatto tre domande: «È a digiuno? Ha la tessera sanitaria? È qui da sola?».

«No, il mio ragazzo mi aspetta fuori».

Quanto mi aspetterà il mio ragazzo? mi sono chiesta. Oggi è qui, ma domani?

Poche ore dopo sono uscita. Quando mi hai visto aprire la porta del bar hai cambiato faccia. Nei tuoi begli occhi chiari ho letto un misto di vergogna e sollievo.

Problema risolto, potevi riprendere la tua vita normalmente, concentrarti sull’esame.

Next.

Io avevo la nausea per gli odori che c’erano, un miscuglio di vino scadente e tabacco.

Maledette nausee.

Pare che dopo aver abortito passino, ma non lo saprò mai, perché in realtà me ne sono andata dalla camera prima che venissero a prendermi. Ho perso tempo per due ore alla caffetteria dell’ospedale, da una finestra ti ho visto mangiare un panino e bere birra aspettandomi, come fosse l’intervallo di una partita.

Poi siamo saliti sulla moto, io mi sono aggrappata a te e ho chiuso gli occhi.

Ho visto sfilare la mia vita futura, quella con nostro figlio.

Quella sera ti ho chiesto di restare con me dicendoti che ero “stanca”. Non hai osato rispondermi di no. Hai telefonato a Nina Beau, ti ho sentito raccontarle una frottola perché dovevi vederti con lei per studiare. Hai dormito con me, attaccato a me. In quel momento mi è piaciuto un sacco avere un segreto nella pancia. Ero l’unica a sapere che avremmo avuto un bambino.

Hasta la vista,

Clotilde





Ottobre 2000



Il giorno in cui ha letto le parole di Clotilde, Nina ha deciso che mai più avrebbe aperto una lettera non indirizzata a lei.

Che doveva fare, lasciarla alla polizia? Ma anche Étienne era un poliziotto, forse avrebbe avuto delle noie. Distruggerla?

No, Étienne non poteva non sapere.

Nina l’ha chiesto al nonno, ad alta voce: «Nonno, che ne faccio?».

Infilarla nella cassetta delle lettere di Marc e Marie-Laure a La Comelle, come aveva fatto per le altre? Consegnarla a mano a Étienne a Lione? Étienne sapeva che Clotilde era incinta? O Clotilde stava bluffando? L’aveva vista o no la sera in cui era scomparsa?

Il 17 agosto Nina era seduta accanto a loro quando si erano dati appuntamento al lago. Erano a casa Beaulieu, al rinfresco che c’era stato dopo il funerale. Quando Clotilde si era alzata per andarsene Étienne le aveva detto:

«Io resto ancora un po’ con Nina. Ci vediamo stasera?».

«Va bene. Stasera sotto il nostro albero».

Si era piegata per baciarlo.

«A stasera» aveva mormorato lui rispondendo al breve bacio sulle labbra.

Nina se lo ricordava perché quando Clotilde aveva detto “sotto il nostro albero” le era venuto in mente l’albero del nonno in giardino.

E poi la domanda che rimaneva senza risposta: perché il nonno era stato investito il giorno in cui avrebbe dovuto consegnare quella lettera? Perché non arrivasse mai al destinatario? Chi tirava i fili delle loro vite? Quale dio o destino si permetteva quella cupa farsa?

E ancora: che fine aveva fatto Clotilde? Étienne aveva forse un figlio di sei anni da qualche parte? Perché Clotilde aveva agito in quel modo? Come si poteva fare una cosa simile a un uomo solo per tenerselo? Étienne diceva sempre che si proteggeva. Sosteneva di appartenere a una generazione che era cresciuta “col preservativo sull’uccello”. Nina odiava che si esprimesse così.

«Étienne, sei volgare!».

«È la verità a essere volgare» rispondeva lui quando aveva un bicchiere sotto il naso.

È pur vero che tutti vivevano con lo spettro dell’AIDS da quando erano nati. Ogni pub e locale notturno era pieno di manifesti che invitavano a fare l’amore protetti.

L’AIDS non passerà attraverso me, c’era scritto. Avevano tredici anni quando la televisione aveva lanciato la massiccia campagna di sensibilizzazione. Se nei ministeri dei vecchi parlavano della sessualità dei giovani significava che era un problema serio. In fondo Étienne aveva ragione, facevano parte di una generazione che scopava col preservativo.

Istintivamente, ritrovandosi in mano la lettera di Clotilde, Nina aveva pensato di chiamare Adrien per chiedergli consiglio.

Impensabile dopo quello che le aveva fatto.

Ne conservava ancora l’amaro in bocca, un misto di disillusione, sensazione di abbandono e umiliazione. Continuava a piangerci sopra, era travolta da vampate di tristezza. Nel treno, di ritorno da Parigi, aveva addirittura pensato di lasciarsi morire, stendersi sul letto e raggiungere il nonno, Joséphine, Joe Dassin, Paola e i gatti. Poi aveva trovato la lettera per Étienne.

Uno shock.

Da tre settimane l’aveva aperta. In tre settimane l’aveva letta e riletta senza sapere che farne.

E ancora non lo sapeva.

Adrien non l’aveva chiamata. Né il giorno dopo né quello successivo né la settimana seguita a quella parentesi parigina. La valigia della nonna aveva ripreso le vecchie abitudini tornando a sonnecchiare insieme alle altre nella cabina armadio.

Quindici giorni dopo la prima di Figli in comune Emmanuel era tornato dall’Australia. Adrien non aveva mai telefonato né le aveva mandato un biglietto o una cartolina per ringraziarla di essere venuta.

Neanche quello.



*



Adrien ha appuntamento con Étienne, che gli ha scritto un SMS.



Di passaggio a Parigi, dobbiamo vederci.



L’aveva letto più volte prima di rispondergli.



D’accordo. Brasserie La Lorraine, place des Ternes, stasera alle otto, okay?



Okay.



Adrien si domanda cosa significhi “dobbiamo”. Ha visto Étienne per l’ultima volta a Capodanno, per il passaggio al 2000. Il pomeriggio del 31 dicembre si erano ritrovati con Louise, Étienne e una ventina di amici loro, studenti di medicina, poliziotti in erba ed ex compagni di liceo. Marie-Laure e Marc erano andati a festeggiare altrove, Nina aveva dato buca all’ultimo momento. Avevano trascorso due giorni splendidi. Il menu prevedeva salmone affumicato su fette biscottate rafferme «perché ci siamo scordati il pane in cassetta», pizza, vassoio di ostriche e piselli in barattolo, alcol a volontà, balli, musica, la canzone Tu m’oublieras di Larusso mandata a ripetizione, serie televisive, videogiochi e sieste. Come adolescenti ai quali i genitori avessero lasciato casa. Sebbene ormai distante da quella vecchia vita, Adrien aveva accettato di unirsi a loro su insistenza di Louise e si era pure divertito. Per piacere a quell’accolita di etilisti non aveva avuto bisogno di fingere né di cercare le parole giuste, aveva trascorso due giorni a trascinarsi in vecchie ciabatte mangiando le peggio cose quando capitava.

La mattina del primo gennaio, al momento di andare a dormire, istintivamente era stato sul punto di tornare a casa dalla madre, come faceva sempre quand’era a La Comelle. Pochi minuti dopo Louise si era infilata nel suo letto in una camera per gli ospiti. Il 2 gennaio l’aveva accompagnato alla stazione ed era tornata a Lione. Da allora Adrien non ha più visto né Étienne né Louise, ed è già metà ottobre.

Arriva per primo. Osserva il proprio riflesso. Si stupisce sempre dell’immagine che gli rimandano gli specchi. Cappotto blu marine di ottima fattura. Non ha più paura di entrare da qualche parte e dire in tono pacato:

«Buonasera, ho prenotato un tavolo a nome Bobin. Sono in anticipo».

«Mi segua» gli risponde la manager del locale, una graziosa rossa che somiglia un po’ a Julia Roberts.

Adrien ha prenotato nella zona fumatori per Étienne. È la prima volta che vanno insieme al ristorante. In genere Adrien cena nel suo quartiere, nei posti che conosce, ma ha pensato che Étienne sarebbe stato più a suo agio in quel bel locale specializzato in frutti di mare.

«Vuole bere qualcosa?».

«Un’acqua minerale Chateldon, per piacere».

Mentre aspetta si chiede fugacemente se Étienne abbia letto Bianco di Spagna. “Ma Étienne ha mai letto un libro in vita sua? Sì, per forza, per i concorsi, ma non romanzi e meno ancora teatro”.

In quel momento, come un’ignobile reminiscenza innescata dall’appuntamento con lui, Adrien rivede Nina al Théâtre des Abbesses che lo cerca in mezzo alla folla.

Aveva ricevuto i suoi messaggi dopo lo spettacolo. Li aveva subito cancellati come un marito cancella le parole di un’amante ingombrante. Quella sera doveva andare a cena con il regista, gli attori, alcuni giornalisti accuratamente selezionati e Fabien Désérable. Il teatro aveva riservato una sala per loro al Café de la Paix. Aveva pensato che avrebbe chiamato Nina il giorno dopo, quando tutto sarebbe finito. Pure lei, non poteva presentarsi così, senza avvertire! Lui aveva lavorato sodo per arrivare dov’era arrivato, con quella prima si stava giocando il proprio futuro, gli era sembrato inconcepibile presentare la vecchia vita alla nuova. La mattina dopo, morto di vergogna, si era detto che l’avrebbe chiamata più tardi. Poi la settimana successiva. A forza di rimandare aveva deciso che avrebbe aspettato il suo compleanno, ma il 2 agosto il suo silenzio si era fatto ormai così assordante che non aveva avuto il coraggio di alzare il telefono. Si affretta a scacciare quel pensiero, alza la mano e ordina una coppa di champagne.

Rifiuta ogni ricordo che gli faccia tornare in mente il modo in cui Nina lo guardava, quello sguardo che cercava di ritrovare dietro la maschera di freddezza e vanità l’amico a cui aveva voluto bene, il suo quasi fratello.

Arriva Étienne. Adrien è talmente occupato a infilare sotto il tappeto la polvere del passato che se l’era dimenticato.

Étienne è puntuale. Adrien lo osserva da lontano, ma non gli fa nessun cenno, cosa che gli lascia il tempo di scrutarlo dalla testa ai piedi. Giubbotto di pelle, jeans, scarpe da ginnastica: la perfetta tenuta da poliziotto. Ognuno ha la sua, lui è in tenuta da autore di successo, vestiti scuri ed eleganti, di rigore in ogni circostanza.

Étienne è di una bellezza mozzafiato. È dimagrito, ha le occhiaie, il viso scavato e la barba di due giorni. I capelli si sono leggermente inscuriti. Gli sguardi degli altri clienti convergono tutti verso i suoi occhi azzurri e il suo aspetto sportivo e giovanile.

Si rivolge a Julia Roberts, che a sua volta arrossisce e sorride come un’oca giuliva.

“Io non farò mai arrossire nessuno come lui” pensa Adrien.

La manager gli indica il tavolo, Étienne si gira e vedendo Adrien fa un gran sorriso. Adrien si alza, si baciano. Le guance di Étienne sono fredde e pungenti. Ha un profumo inebriante, un misto di vetiver, spezie e agrumi. Adrien maschera il proprio turbamento.

«Come stai?» fa Étienne togliendosi il giubbotto e accendendosi una sigaretta.

«Bene, grazie».

«Ehi, le cose ti stanno andando alla grande, eh? La settimana scorsa ho addirittura letto un articolo su una delle tue commedie».

«Ah sì, quale?».

Étienne fa un’alzata di spalle. Non se lo ricorda. Adrien sorride, non ha voglia di parlare del proprio lavoro con lui.

«Come sta tua sorella?».

«Studia come una dannata. Fare medicina è pazzesco».

«E tu?».

«A me continua a piacere quel che faccio, perquisizioni, indagini, pattugliamenti... Non c’è routine, è un lavoro fatto apposta per me, a parte le scartoffie...».

Un cameriere chiede a Étienne cosa vuole bere.

«Whisky senza ghiaccio, grazie».

«Per me un’altra coppa» dice Adrien.

Leggono tutti e due il menu. Adrien ordina una sogliola e verdura di stagione, Étienne un vol-au-vent con patate fritte e insalata verde.

«Vuoi ostriche, gamberetti, frutti di mare come antipasto? Ci facciamo portare un vassoio?» domanda Adrien, ringalluzzito dalle due coppe di champagne bevute d’un fiato.

«No, grazie».

Quel rifiuto gli fa capire che Étienne non ha voglia di tirarla per le lunghe, visto che fin da piccolo va pazzo per i frutti di mare. A Saint-Raphaël, e anche a Capodanno scorso tra una fetta di tronchetto e l’altra, non mangiava altro.

«Vino?».

«Un bicchiere di rosso con il vol-au-vent. Scegli tu, hai l’aria di saperci fare, ormai. Gran classe, vedo».

Adrien non raccoglie. Intuisce una vena d’ironia nella voce di Étienne.

«Guadagni bene scrivendo le tue cose?».

«Dipende... Quello che mi ha veramente cambiato la vita, insomma, che ha cambiato le cose, è stato il romanzo».

Étienne aggrotta le sopracciglia imburrando una fetta di pane caldo.

«Che romanzo?».

«Bianco di Spagna».

Étienne ci pensa un attimo, guarda l’amico. Adrien legge nei suoi occhi che ha già sentito parlare di quel libro, che il titolo gli dice vagamente qualcosa, ma cosa, quando, dove? Cerca nella memoria, ma non se lo ricorda proprio.

Adrien non sa perché gli abbia rivelato di essere l’autore di quel libro diventato famoso, dopo che non l’aveva detto neanche alla madre. Gli unici al corrente continuano a essere Louise e Fabien Désérable.

Sorride pensando che il giorno dopo si sarà già scordato il titolo, e siccome è firmato Sasha Laurent non potrà mai risalire a lui. Forse lo richiamerà: «Come si chiamava il libro che ti ha fatto fare un pacco di soldi?», o forse lo chiederà a Louise, che cascherà dalle nuvole e non lo tradirà mai.

Gli fa la domanda che ha sulle labbra da quando Étienne è entrato al ristorante.

«Che ci fai a Parigi?».

«Sono venuto a trovarti» risponde lui tra un sorso di whisky e l’altro.

«A trovarmi?».

«Sì. Ho bisogno di te».

«Di me?».

«Si tratta di Clotilde...».

«Ci sono novità?».

«Ancora no, ma ce ne saranno».

«...».

«Si stanno rendendo conto che la testimonianza non sta in piedi».

«Quale testimonianza?».

«Quella della vecchia che dice di aver visto Clotilde alla stazione la sera in cui è scomparsa... Con la conseguenza che la cosa ricadrà su di me».

«E io che posso fare?».

«Devi dire che eri con me... Prima al lago e poi a casa di Nina».

«Ma io ero a casa di Nina con Nina, tu sei arrivato dopo».

«Lo so».

«Mi stai chiedendo di mentire?».

«Sì».

«Anche Nina mentirà?» chiede Adrien.

«Da quando è sposata, Nina si rincoglionisce ventiquattr’ore su ventiquattro. Dirà quello che le dirò di dire. Comunque va tenuta fuori da questa storia, quella sera era da Damamme».

«Non esattamente» precisa Adrien. «Era con me a casa sua. Insomma, a casa del nonno. Se n’è andata prima che arrivassi tu».

Vede che Étienne ci rimane male come quando da bambino non otteneva quello che voleva. Una reazione impercettibile per chi non lo conosca, un’ombra nello sguardo, una ruga che gli attraversa la fronte, il labbro superiore che ha un leggerissimo fremito.

“Sembrano i tre strumenti della discordia che si accordano” pensa.

«Ma nessuno è tenuto a saperlo» obietta Étienne, seccato. «Bisogna lasciare Nina fuori da questa storia».

Adrien non risponde, pulisce la sogliola.

«Ieri ho visto Nina» dice Étienne.

Adrien alza gli occhi.

«Dove?».

«A Lione. È venuta a portarmi una lettera».

«Che lettera?».

«Una vecchia lettera di Clotilde... Sapevi che quand’eravamo piccoli frugava tra la posta del nonno?».

«Sì, ma che c’entra?».

«C’entra. Te lo dico da poliziotto».

«Vuoi arrestarla?» scherza Adrien.

«Mi ha raccontato del Théâtre des Abbesses... come non te la sei filata per niente».

Adrien arrossisce e non dice niente.

«Sai qual è la cosa che mi piace di più del lavoro di poliziotto?».

«Le manette?».

Étienne sorride stranamente a quella risposta.

«Fare la commedia quando fermiamo qualcuno. Sono diventato un attore bravissimo, lo stesso Belmondo farà bene a rigare dritto. Cattivo, gentile, ipocrita, stupido, credulone... Conosco tutti i registri. Potrei fare l’accademia d’arte drammatica a pieni voti».

«Ti assumerò per la mia prossima commedia, allora».

Étienne ridacchia.

«Adrien, credi davvero che non abbia letto Bianco di Spagna? Credi davvero che mia sorella non mi abbia detto niente? Quando è uscito il libro ho sentito che c’era qualcosa nell’aria, e per far cantare qualcuno sono il migliore. Quindi mia sorella...».

A Adrien si gela il sangue nelle vene. Una sensazione vertiginosa, come se fosse nudo, un fenomeno da baraccone esposto alla vista di tutti, ed Étienne chiamasse a raccolta la folla, «Venghino, signore e signori, venite a vedere chi è veramente Adrien Bobin! Ammirate la bestia da fiera!».

«L’hai letto?» mormora.

«Sì» risponde Étienne mettendosi in bocca un pezzo di pane senza staccargli gli occhi di dosso.

Adrien incassa il colpo.

«L’hai detto a Nina?».

«Sì. Gliel’ho detto ieri quando mi ha raccontato la brutta accoglienza che le avevi fatto. Volevo trovarti delle attenuanti, così le ho parlato del libro».

«E lei che ha detto?».

«Che ce l’aveva sul comodino da un sacco di tempo, ma non l’aveva letto».

Adrien è impietrito. Un incubo. Vorrebbe risvegliarsi sul divano di casa sua, vorrebbe sentirsi dire da qualcuno che ciò che sta vivendo non è reale, è frutto della sua fervida immaginazione.

«So quel che pensi, che non leggo, che sono un idiota, ma ti sbagli, amico mio. Ho letto tutto quello che hai scritto, e l’articolo della settimana scorsa parlava del tuo ultimo lavoro, Figli in comune».

Poi si rimette a mangiare con l’aria di gustarsi la cena. Adrien sta per sentirsi male, lo osserva percorso da sudori freddi. “Lui è nella merda per la storia di Clotilde e quello che si sente in colpa sono io”.

«Che vuoi da me, Étienne?» chiede dopo un po’.

«Forniscimi un alibi. Di’ che eri con me al lago della foresta il 17 agosto 1994, che hai aspettato Clotilde con me e che siamo tornati insieme a casa di Nina...».

«Non sembrerà strano che non ne abbia mai parlato prima?».

«No, perché prima nessuno pensava che io potessi avere qualcosa a che fare con la sua scomparsa».

«Hai fatto qualcosa a Clotilde?».

«No. Te lo giuro».

«Perché dovrei crederti?».

Étienne indugia un attimo prima di dire:

«Credo di aver visto una cosa quella sera».

«Cosa?».

«Una macchina che affondava nel lago» risponde.

Poi alza la mano e ordina un altro bicchiere di vino.

«Che macchina?» chiede Adrien.

«Non lo so. Era rossa. Mi sembra che fosse rossa. Ma questo non c’entra con la tua testimonianza, tu devi soltanto dire che eri con me».

«E se rifiuto?».

«Perché dovresti?».

«È una falsa testimonianza».

«Solo a metà. Ti ricordo che abbiamo concluso la notte insieme... D’accordo, eravamo giovani e all’epoca un po’ tutti si smanettavano, ma...».

Adrien si alza. Étienne lo trattiene afferrandogli la mano. Una presa solida che gli stritola le dita, con una mano il doppio della sua. I suoi occhi chiari non sono più tanto chiari, due ombre grigie li velano, e il labbro superiore non gli trema più. Étienne è passato dall’irritazione alla determinazione.

«Siediti, non ho finito. Ti ricordi quando Nina diceva “Non si sa mai”?».

«Di che parli?» fa Adrien, sudato fradicio, sull’orlo del pianto.

«Io copiavo le vostre relazioni, i vostri compiti a casa, e lei insisteva perché capissi quello che copiavo. “Non si sa mai” diceva, e io le chiedevo “Non si sa mai cosa?”, ma lei continuava a rispondermi: “Non si sa mai”. Aveva ragione. Le devo tutto, perché a forza di dirmelo ho capito che stavo campando su di voi».

«...».

Étienne gli lascia la mano e assume un tono più gentile.

«Possiamo tornare a casa insieme, se vuoi».

«...».

«Immagino che tu abbia un bell’appartamento. Bello almeno quanto i vestiti che porti».

«...».

«Potremmo giocare a toccarci il pisellino, se ti va».

Adrien gli tira in faccia un bicchiere d’acqua e subito si pente di averlo fatto.

«Io amo tua sorella».

«Peccato» risponde Étienne asciugandosi col tovagliolo. «Non mi sarei sforzato, avrei saputo mostrarmi riconoscente... Vuoi un dolce?».

Adrien è incapace di dire una parola o fare un gesto.

«Ho fatto una cazzata» continua Étienne. «Un mese fa ho incontrato la testimone... e ho ribaltato tutto, ho messo la pulce nell’orecchio ai gendarmi di La Comelle. La vecchia non può aver visto Clotilde alla stazione».

«Perché?» riesce ad articolare Adrien.

«Perché l’ha confusa con un’altra ragazza».

«Come lo sai? L’avevi già ammazzata?».

Étienne fa un’alzata di spalle come per rispondergli: “Non dire stronzate”.

«Una storia di cucito» risponde invece. «Di macchina da cucire».

«Sei fuori, Étienne. Stai parlando a vanvera».

«Altolà. Di noi due sei tu lo squilibrato».

Adrien deglutisce. Spaccherebbe volentieri la faccia a Étienne, lì, davanti a tutti. Vampate di odio lo percorrono, gli sembra di rivivere la vicenda Py.

«Non voglio vederti mai più».

«Neanch’io. Ma prima di fare una croce su di me avrai la gentilezza di andare alla polizia e dire che quella sera eravamo insieme».

«Sennò?».

«Sennò dirò a tutti chi è Sasha Laurent... E credimi, non lesinerò i dettagli. Mia sorella sarà felice di sapere che in Bianco di Spagna parli di me».

Adrien si alza e lo afferra per il colletto. Julia Roberts accorre. I clienti agli altri tavoli ammutoliscono. Étienne respinge violentemente Adrien, che perde l’equilibrio e ricade sulla sedia.

«Pago io» dice Étienne.

«...».

«Insisto».

Va alla cassa e tira fuori la carta di credito. Adrien resta prostrato sulla sedia come una bambola di pezza.





68


26 dicembre 2017



Marie-Castille rilegge più volte la lettera di Étienne.

Di solito è lei quella che fa domande, che torchia gli accusati, che giudica la patetica esistenza dei fermati, i loro smarrimenti, le loro deviazioni e follie, ma stamattina è lei a sentirsi in arresto e giudicata senza mezzi termini.

È ferma a letto.

Ha sempre saputo che Étienne era di passaggio, che non sarebbe rimasto, ma il suo timore era che se ne andasse con un’altra donna, non che gli venisse un cancro. Ha sempre pensato di doversi battere contro le rivali.

Étienne malato... Com’è partito? La loro macchina è ancora in cortile. Forse con quella di Nina. O sono su un treno, magari su un aereo, probabilmente già lontani.

Marie-Castille trema in tutto il corpo. Ha capito che non vedrà più il marito, che Étienne ha pianificato la partenza. Istintivamente prova a telefonargli. Segreteria.

Com’è possibile che abbia avuto talmente poca fiducia in lei da andarsene lasciandole una lettera di scuse e spiegazioni sul cuscino?



È come quel tipo che vorrebbe che mi curassi

E che d’agosto molla il cane in Spagna...14



Stamattina si sente sola come un cane abbandonato sul ciglio della strada delle vacanze, come un rifiuto, una pila esaurita.

Quando qualcuno domandava da quanto tempo si conoscessero rispondevano sempre: «Dall’epoca degli attentati dell’11 settembre».

Si erano conosciuti davanti a un televisore, quello di uno spacciatore e dei suoi due complici che le loro brigate avevano appena catturato.

Étienne faceva parte del commissariato di Lione VI arrondissement, lei era stata assegnata da poco a quello di Lione I.

Dato che gli individui erano pericolosi e armati, i due commissariati erano intervenuti insieme.

Al momento di lasciare l’appartamento del pusher, Marie-Castille aveva aperto una porta e trovato un uomo seduto davanti alla televisione. Era solo. Portava al braccio la fascia POLIZIA. Lui, ipnotizzato dalle immagini apocalittiche, non l’aveva vista entrare.

Quando l’aveva sentita accanto a sé aveva solo detto: «Ho tolto il volume, è atroce» senza neanche sapere a chi si stesse rivolgendo.

E in quel momento, mentre una parte del mondo andava in frantumi, mentre sullo schermo si vedeva soltanto fumo, Marie-Castille si era innamorata.

Il suo amore era nato nello stesso giorno in cui migliaia di innocenti morivano o stavano per morire in America, in Francia e altrove. Avrebbe dovuto essere vietato da una specie di legge interiore, una deontologia del cuore, era troppo di cattivo auspicio. Brutto karma, brutti inizi, brutto incontro. Il suo amore era sbocciato il giorno degli attentati dell’11 settembre, nel momento in cui avrebbe dovuto essere chiusa a ogni forma di intrusione esterna.

Il telefonino le vibrava nella tasca dei jeans, avrebbe dovuto affrettarsi a rispondere, invece gli si era seduta accanto sul bracciolo della poltrona, quasi attaccata a lui, con la spalla che gli sfiorava il braccio. L’aveva respirato, si era trattenuta dal passargli una mano tra i capelli, l’aveva guardato guardare le immagini mentre il proprietario dei luoghi la aspettava in una cella per essere interrogato.

«Come si chiama?» gli aveva chiesto dopo un po’.

«Tenente Beaulieu».

«Io sono la commissaria Blanc».

«È la nuova?» le aveva domandato lui senza il minimo imbarazzo benché si rivolgesse a una superiore.

«Sì».

Lui parlava senza staccare gli occhi dalla televisione, come un adolescente immerso nel videogioco di uno scenario catastrofico.

Erano usciti verso le nove di sera attanagliati dallo spavento, inebetiti, e avevano trovato le strade deserte.

A Lione sembrava che fosse una domenica di gennaio. Tutti erano tornati a casa. I bar, di solito molto frequentati, erano chiusi o vuoti.

Avevano mangiato un panino e bevuto una birra con gli occhi fissi sullo schermo di un televisore tirato fuori per l’occasione e posato sul bancone di un bar. Tutti i canali trasmettevano a ciclo continuo le immagini dei due aerei che si schiantavano contro le pareti di vetro. Quattro clienti guardavano senza battere ciglio il simbolo della potenza economica degli Stati Uniti che crollava come un castello di carte.

Marie-Castille gli aveva chiesto dove abitava.

«In un appartamentino poco lontano da qui, e lei?».

«Ho affittato un appartamento ammobiliato in sua attesa». Era diventata rossa. «Cioè, in attesa... Ho paura a tornare a casa da sola stasera. Posso restare con lei?».

Étienne non le aveva creduto. Quella donna non aveva paura di niente, lo sentiva dal modo in cui lo guardava di nascosto. Gli era piaciuta. Aveva un lato maschiaccio, ma paradossalmente molto femminile. Qualche anello alle dita, niente fede, una decina d’anni scarsa più di lui. Capelli biondi corti, bocca sensuale, occhi verdi, sguardo mascalzone e curioso.

«La avverto, casa mia è un bordello, tutte le donne di servizio finiscono ad ansiolitici».

Lei l’aveva seguito come un cagnolino. Aveva scoperto la garçonnière di Étienne. Nessuna traccia di moglie e figli.

Scapolo.

Aveva immediatamente deciso che doveva prenderlo nella rete prima che lo facesse qualcun’altra. Con intelligenza, in punta di piedi.



Marie-Castille si infila una vestaglia ed entra in camera di Louise senza bussare. Louise non sta dormendo, beve un tè e fissa la strada seduta sul davanzale della finestra, come se stesse aspettando la cognata.

«È da tanto che è malato?».

«Sì, probabilmente troppo».

«Tu sapevi che stava per partire?».

«Sì».

«È per questo che ieri litigavate?».

«Sì... Volevo che te lo dicesse».

Marie-Castille stringe i pugni e inghiotte le lacrime, sommersa da fiumi di disperazione e rancore.

«Valentin lo sa?».

«Sì. Ha letto uno scambio di messaggi tra Étienne e me».

Marie-Castille incassa pure quest’altro colpo. Sembra che tutti abbiano cospirato alle sue spalle, come se fosse la nemica o l’anello debole della catena, quella che non è in grado di sentire la verità.

«Non c’è davvero più niente da fare?».

Louise crolla, ha l’aria sfinita, come un valoroso guerriero che abbia perso tutte le armi sul campo di battaglia.

«C’è sempre qualcosa da tentare. Non dico che sarebbe guarito, ma una cura avrebbe potuto allungargli la vita».

«Lui lo sa?».

«Non ho fatto che dirglielo, ma non ha voluto sentire ragioni».

«Ha deciso di morire» dice Marie-Castille come rivolta a se stessa.

«Sai dove sono?».

«Nessuna idea».

«Credo di meritare la verità».

«Non lo so, te lo giuro. Sono partiti tutti e tre durante la notte».



*



Siamo passate a prendere Étienne alle quattro del mattino. Ci aspettava in fondo alla via con una borsa da viaggio sulla spalla.

«Di chi è questa macchina?» ha chiesto a Nina.

«Del mio fidanzato».

«Hai un fidanzato?».

«Sì».

«Una persona normale?».

«Sì».

Io non ho fiatato. Seduta dietro, mi sono data un pizzicotto per tenere la bocca chiusa e non rivelare ciò che mi avevano riferito su Grimaldi.

Abbiamo guidato fino a Mâcon. Étienne studiava una carta dell’Europa aperta sulle ginocchia mangiandosi le unghie. Era incerto tra l’Italia e la Grecia.

«Quanto tempo potete restare con me?» ci ha chiesto.

«Da quando lavoro al rifugio non ho preso molte ferie».

«Il che vuol dire?».

«Tutto il tempo che servirà».

Si è voltato verso di me.

«E tu?».

«Uguale».

«Comunque non sarà una cosa lunga...». E prima che la voce gli si spezzasse ha continuato. «Volevo ringraziarvi... E anche chiedervi... perdono».

Io e Nina siamo rimaste zitte mentre col dito tracciava possibili rotte sulla carta. Alla fine si è frugato in tasca e ha preso un euro.

«Testa, andiamo in Grecia. Croce, in Italia».

Ha lanciato la moneta, l’ha capovolta sul dorso della mano.

«Croce».





14 Alain Bashung, Gaby Oh Gaby.





69


Da troppo tempo Nina non gli diceva in faccia la verità. Emmanuel l’ha aspettata seduto sul divano del salotto, teso. Erano le otto e mezzo di sera. La cuoca aveva preparato l’hachis parmentier, il tortino di carne macinata coperta di purè di patate al gratin, con contorno di insalata verde. Non mangiando carne, Nina recuperava il purè in superficie, ma le faceva un po’ schifo. Nathalie alzava platealmente gli occhi al cielo quando Nina parlava di come fare i pranzi. Secondo lei essere vegetariani era una moda, uno stupido capriccio. «Se avesse fame la mangerebbe eccome, la bistecca» mugugnava talvolta. «Si vede che non ha mai conosciuto la guerra». Nina faceva finta di non sentirla pensando “Neanche tu hai mai conosciuto la guerra”.

«Ho passato la giornata a Lione» comincia. «Dovevo dare una cosa a Étienne».

«Che cosa?» chiede Emmanuel, stizzito.

«Una vecchia cosa che avevo ritrovato».

«E il telefonino? Ho provato a chiamarti tutto il giorno».

«Avevo dimenticato di metterlo in carica».

Lo vede stringere i pugni. Emmanuel non ha mai potuto soffrire Étienne. Troppo bello e arrogante, probabilmente. E poi emana una forza tranquilla che lo irrita. Inoltre Nina vuole ancora bene a Étienne, mentre il marito le ispira soltanto repulsione. Anche se si sforza continuamente di sorridergli, il suo corpo non sa più mentire.

Da quanto tempo fa finta di godere? Quante donne fanno finta pur provando profonda noia e disgusto?

“Quante” pensa Nina ogni volta che simula l’orgasmo, “quante donne fanno la stessa cosa che sto facendo io in questo momento?”.

Nina non “sente” più il marito, in tutte le accezioni del termine. Perfino il suo odore le fa ribrezzo. Quando c’è lui respira con la bocca.

L’ha detto a Étienne dopo avergli dato la lettera di Clotilde: «Sto per lasciare Emmanuel».

L’aveva deciso quella mattina stessa svegliandosi. “Devo andare a trovare Étienne, dirgli la verità e dargli la lettera di Clotilde”.

Prima l’aveva cercato a lungo sul telefonino. Al terzo tentativo Étienne aveva risposto.

Tono gelido appena l’aveva riconosciuta. Ce l’aveva ancora con lei per la storia di Capodanno. Lei non gli aveva lasciato il tempo di dire una parola. D’un fiato, con un tono di urgenza, gli aveva annunciato:

«Ho qualcosa per te. Te la porto oggi. Parto da La Comelle tra cinque minuti. Ti spiego tutto a Lione quando ci vediamo».

Era seguito un lungo silenzio.

«Va bene. Passa al commissariato e andiamo a mangiare una cosa insieme». Le aveva dato l’indirizzo. «È facile da trovare, c’è un parcheggio proprio a lato. Che macchina hai?».

Sempre la sua ossessione per le automobili.

«Una Polo nera».

«Okay».

In quel momento Nina aveva sentito nella voce di Étienne la gioia di rivederla. Anche se le teneva il muso non sapeva fingere. Arrivando l’aveva trovato preoccupato. Prima ancora di darle un bacio le aveva chiesto:

«Che devi darmi, una foto di classe?».

«Buongiorno, innanzitutto».

«Scusa. Ciao».

Al contrario di Adrien, Étienne non era cambiato. Sempre altrettanto grezzo. Non aveva ricoperto la sua vera natura di vari strati di dorature. Era felice di rivederlo. L’aveva abbracciato a lungo dicendo:

«Che ci è successo? Perché ci siamo persi?».

«Ti ricordo che sei stata tu a piantarci in asso come due merde a Capodanno».

«Se tu avessi un po’ di buonsenso avresti capito che non avevo scelta».

«La scelta c’è sempre. Il divorzio non l’hanno inventato mica per i cani».

L’aveva trascinata fuori. «Vieni, togliamoci da qui». Avevano percorso qualche via fianco a fianco. Lei l’aveva preso sottobraccio. Quand’erano piccoli Étienne odiava che lo facesse. «Smettila, penseranno che stiamo insieme» diceva, mentre Adrien acconsentiva volentieri.

«C’è un buon ristorante lionese qui vicino, ma è del genere testina di vitello e cervello d’agnello, non so se ti piace» aveva scherzato.

Si erano messi a ridere insieme ed erano entrati in una birreria a mezzogiorno e dieci.

«Non devo fare tardi, sennò Emmanuel mi uccide» aveva detto Nina guardando l’orologio attaccato al muro.

«Se mai alza le mani chiama me».

«È troppo furbo. Se alza le mani sarà troppo tardi».

Si erano messi in un angolo appartato. Étienne aveva ordinato una bottiglia di vino.

«I poliziotti bevono?» si era stupita Nina.

«Sono in vacanza».

«Da quando?».

«Da quando mi hai chiamato stamattina».

«Sono proprio contenta di vederti... Hai visto come sono diventata brutta?».

«Non sei brutta, hai il culone, come le brave signore sposate. Alla fine ingrassate tutte».

Nina gli aveva raccontato la sua quotidianità con Emmanuel senza pathos o piagnucolii. Vedeva la fine del tunnel, stava uscendo dalle tenebre dopo essersi lasciata incastrare in un ingranaggio infernale. Gli aveva detto di ogni suo minimo gesto scrutato dal marito e dalla cuoca, della mancanza di intimità perfino in camera da letto, dove l’altra entrava senza bussare per riporre della biancheria in un armadio, dell’ossessione di Emmanuel di avere un figlio, della pillola che prendeva di nascosto, della mancanza di denaro personale. Neanche la macchina era sua, e tutte le cose che comprava passavano in nota spese, studiate punto per punto dalla contabile della Damamme.

«Credevo che fossi piena di soldi...».

«Tutti lo credono».

«La casa di tuo nonno?».

«Se l’è rivenduta da un pezzo...».

Sì, se ne sarebbe andata, avrebbe trovato un lavoro, aveva solo ventiquattr’anni, anche se ne dimostrava trenta. E sarebbe dimagrita, avrebbe ripreso il controllo sul corpo e sullo spirito.

Sicuramente avrebbe avuto bisogno di lui per proteggerla, perché era sola al mondo, non osava dire niente a Marie-Laure e chiedere asilo ai genitori di Étienne le sembrava l’idea più sbagliata, era il primo posto in cui Emmanuel l’avrebbe cercata. Doveva scappare, andarsene da La Comelle, altrimenti il marito l’avrebbe ritrovata. A gennaio sarebbe stato fuori tre settimane per affari e lei ne avrebbe approfittato per sparire. Aspettare tre mesi non era la fine del mondo dopo gli anni di galera che si era fatta. Inoltre aveva confessato a Étienne che beveva per reggere la situazione, che ricorreva all’alcol ogni giorno per sopportare quella prigione dorata.

«Cavolo, sembra una storia di Zola» aveva esclamato lui. «Ti ricordi a scuola? Dovevamo leggere L’ammazzatoio, Nanà, Germinale... Per me era una tale tortura che me li leggevi tu ad alta voce a casa tua. Be’, quello che racconti è uguale».

Avevano riso molto, si erano reciprocamente presi in giro per le loro scelte sbagliate. Poi Nina aveva toccato l’argomento Adrien. Gli aveva raccontato che era andata a Parigi per rifugiarsi da lui e che la sera, a teatro, l’aveva talmente ignorata che era morta di dolore.

Étienne aveva spezzato una lancia in favore di Adrien.

«Forse è per via di quello che ha detto nel libro».

«Che libro?» aveva chiesto Nina.

«Bianco di Spagna».

«Che stai dicendo?».

«Pensavo che lo sapessi».

«Che dovevo sapere?».

«L’ha scritto lui».

Nina era rimasta interdetta. Bianco di Spagna... il romanzo in cui aveva nascosto le buste... Com’era possibile che non lo sapesse, che Adrien non le avesse detto niente?

«Ti sbagli, l’ha scritto un Sasha qualcosa».

«È uno pseudonimo».

«Te l’ha detto Louise?».

«Sì».

«Di che parla?».

«Leggilo».

Secondo tradimento. A Nina erano venute le lacrime agli occhi, se l’era inghiottite, aveva scacciato l’immagine di Adrien che a teatro la snobbava. Pensava che fosse suo amico, suo fratello, quello che le aveva giurato amore eterno, ma non era più niente di tutto ciò.

Aveva intenzionalmente cambiato discorso, pur senza dimenticare ciò che era appena venuta a sapere. Aveva chiesto a Étienne come stava Louise, com’era la vita a Lione, se aveva una fidanzata.

«Ho l’aria di uno che è innamorato, secondo te? Siamo seri, Nina, non è cosa per me. Ma credo di aver fatto la scelta giusta. Quando ho tre giorni vado a sciare o a fare surf, sono vicino sia al mare che alla montagna, i colleghi sono simpatici... E per il resto caffè tiepidi, la paura che ti prende allo stomaco, la stanchezza alla fine di un arresto, riacchiappare ogni mese lo stesso teppistello perché un giudice testa di cazzo ha deciso di dargli un’ultima possibilità, arrivare sulle scene del crimine... Finché non arresti il colpevole non stacchi mai, non dormi neanche più».

«Hai fatto ricerche su Clotilde?».

Étienne si era liquefatto.

«Sì. Perché me lo chiedi?».

«Quand’ero piccola rubavo la posta del nonno. È per questo che me le ha suonate a scuola, ti ricordi?».

«Certo che mi ricordo. Mi ero sempre chiesto il motivo».

«Quand’è morto mi sono sentita in colpa, ho pensato che fosse colpa mia, che Dio mi punisse».

«Non credo a queste stronzate, lo sai».

«Lo so. È una storia lunga... ma l’anno scorso sono rientrata in possesso della borsa che aveva nonno quand’è morto. Era piena di posta che non aveva avuto il tempo di consegnare. Nessuno lo sa... Le ho lette tutte, ho richiuso le buste e sono andata a metterle nelle rispettive cassette. Cinque anni dopo».

«Sei seria?».

Nina aveva abbassato gli occhi senza rispondere. Étienne era abituato alle bugie, erano il suo pane quotidiano, e aveva capito che Nina non si stava inventando niente. Che motivo avrebbe potuto avere per inventare una storia simile? Si era ricordato di quel giorno nel cortile della scuola media, quando Pierre Beau era arrivato come un pazzo per prendere a schiaffi la nipote. La cosa gli era rimasta impressa, non aveva saputo proteggerla, come in quel momento non sapeva proteggerla dal coglione che le faceva da marito. Era capace di difendere persone che non sapeva chi fossero, ma non la sua amica d’infanzia.

«Tra le altre c’era una lettera indirizzata a te» aveva continuato Nina. «Da parte di Clotilde».

Étienne si era domandato se stesse sognando e quella conversazione facesse parte di un incubo. Nina aveva notato il suo sgomento, gli aveva letto il panico negli occhi.

«Di quand’è questa lettera?».

«Del 10 agosto 1994. Due giorni prima dell’incidente di nonno...».

Étienne era diventato pallido come un cadavere.

«Non l’avrai aperta, spero».

«Invece sì. La sera in cui mi sono sentita tradita da Adrien. Ce l’avevo con lui e con te... Poi per giorni mi sono chiesta se dovevo dartela o no».

Aveva preso la lettera e l’aveva data a Étienne, che l’aveva letta più volte in silenzio. Di quando in quando guardava Nina con occhi assassini. Era pieno di vergogna, punto sul vivo. A parte Adrien, non aveva mai detto a nessuno che Clotilde fosse incinta.

Se l’era infilata nella tasca interna del giubbotto.

«Sai che potrei arrestarti per furto? Che potresti finire in prigione per una cosa del genere?».

«Mi dispiace... Non lo faccio più... Io...».

Non era riuscita a finire la frase. Étienne si era alzato, aveva lasciato un po’ di soldi sul tavolo «Per il conto e la benzina per te», ed era uscito dalla birreria come un pazzo. Nina l’aveva chiamato, ma non si era voltato.

Sola al mondo. Era andata alla macchina ed era tornata a casa “sua”.



Emmanuel continua a osservarla dal divano.

«Ci mettiamo a tavola? Tutte queste sciocchezze mi hanno fatto venire una fame da lupo... Étienne sta bene?».

«Sì» risponde Nina grattando la parte superiore del tortino.

«Mi sono rivolto a un’organizzazione per adottare un bambino».

«Cosa?».

«Hai sentito bene».

Di solito a quell’ora Nina ha già bevuto qualche bicchiere di vino per sopportare Emmanuel, ma in quel momento è sobria. Si rende conto che da anni non è mai sobria in sua presenza.

«E tu prendi un impegno del genere senza parlare con me, che dovrei esserne la madre?».

Pronunciando la parola “madre” Nina sputacchia il purè sul tavolo sotto gli occhi spaventati del marito. È la prima a stupirsene. Vergognandosi, prende un foglio di asciugatutto e pulisce.

E, inaspettatamente, le viene una ridarella inarrestabile.

«Hai bevuto?» le chiede Emmanuel.

La domanda ha l’effetto di farla ridere ancora di più. Cerca di rispondere “Una volta tanto, no”, ma non ce la fa. È piegata in due sulla sedia. Da quanto tempo non ride così? Ricorda le parole di Étienne: «La tua vita sembra una storia di Zola». Non riesce a sganciarsi da quella frase, da quella constatazione implacabile.

In quella cucina superlussuosa, accanto a un marito da sogno, vede se stessa grattare il purè perché odia la carne e la cuoca gliela fa apposta mentre viene a sapere che il marito ha fatto una richiesta d’adozione senza dirle niente.

«La tua vita sembra una storia di Zola».

L’idea, che dovrebbe farla piangere come una fontana, le fa l’effetto inverso. La sua risata nervosa sbatte contro le belle tappezzerie di quella casa in cui abita senza viverci.

Nathalie si avvicina con aria perplessa. A vedersela davanti Nina ha come un elettroshock.

“Che cazzo vuole questa qui?”.

Respira a fatica, è a un pelo dall’avere un attacco d’asma. Si raddrizza sulla sedia e smette completamente di ridere.

«Fuori da casa mia!» urla alla cuoca. «Non voglio più vederla! Fuori di qui! Aria!».

Interdetta, l’altra guarda Emmanuel per sapere cosa deve fare.

«E la smetta di sbirciare mio marito così! Sono io che le sto parlando! Si levi subito dai piedi!».

Nathalie prende il cappotto in anticamera e sbatte la porta senza voltarsi.

«Che ti prende?» chiede Emmanuel.

«Mi prende che non voglio figli e non li vorrò mai, ti ho ingannato. Mi prende che mi domando, sì, mi domando come sia possibile che tu abbia cominciato una procedura d’adozione senza parlarne con me!».

Comincia a tremare. Ha liberato parole che si è tenuta dentro per troppo tempo. Escono male, come tutte le cose a cui si dà il via libera in preda alla rabbia. La reazione di Emmanuel è inaspettata quanto la sua ridarella di prima: le sorride con disprezzo. Sicuro di sé, la squadra come se fosse una nullità, un oggetto che si è messo a parlare, una stranezza. Allora Nina gli si lancia addosso per picchiarlo. Prima le spalle, poi le braccia, la schiena, colpisce accecata dalla rabbia, gli dà pugni e calci, e lui sorride sempre di più. Quando Nina realizza cosa sta facendo si mette a urlare. Emmanuel la guarda sempre sorridendo, un sorriso che fa paura, terrorizzante.

«Povera ragazzetta, ti ho raccattato per strada... Credimi, avremo quel bambino. E tu te ne occuperai giorno e notte. Ora fammi il piacere di telefonare a Nathalie e chiederle scusa».

«Mai».

«Pensaci bene. Posso farti rinchiudere seduta stante. I manicomi sono pieni di gente come te, sola, depressa, sfaccendata e alcolizzata. Ho un sacco di conoscenze. Una telefonata al nostro rispettabile medico di famiglia e finirai la vita dentro una camicia di forza, non saprai più nemmeno come ti chiami. Non ti scordare mai che sei mia moglie, mai! Sono io che firmo le procedure: procedura di adozione, procedura di divorzio, procedura di internamento... E non sperare che i tuoi cosiddetti amici vengano a prenderti, il poliziotto e il frocetto se ne fregano altamente di te, ti lasceranno affondare nella merda senza muovere un dito. L’unica persona al mondo che ti vuole bene e sulla quale potrai sempre contare sono io, ma sei troppo cretina per capirlo».

Emmanuel sale in camera lasciando Nina a sparecchiare i resti della cena.



Qualche minuto dopo sale anche Nina. Si spoglia, fa la doccia, ripensa alla collera di Étienne e alla parola “adozione” pronunciata dal marito. Si spalma la crema per il corpo senza guardarsi il corpo e va a incollarsi docilmente contro Emmanuel, come un cane che elemosini il perdono del padrone dopo avergli distrutto una scarpa.

Gli lascia fare quello che vuole, geme a comando.

Una volta che il marito si è addormentato su di lei aspetta una ventina di minuti con gli occhi aperti nel buio, poi lo spinge delicatamente di lato, si alza senza fare rumore, accende la lampada del comodino e prende Bianco di Spagna, che è lì accanto a lei dal giorno della finale dei Mondiali di calcio del 1998. Ricorda perfettamente il momento in cui l’ha messo nel carrello, era un momento felice, dalla mattina non faceva che ripetersi “Stasera Étienne e Adrien vengono a cena da noi”. Erano arrivati insieme e lei aveva trattenuto le lacrime perché Emmanuel non vedesse che voleva più bene agli amici che a lui. C’erano anche i lionesi. Tutti avevano esultato davanti alla televisione.

Quello è stato l’ultimo bel giorno della sua vita. Poi loro tre si sono persi di vista e il tempo ha cominciato a sembrarle interminabile.

Vuoti, silenzi e assenze si erano intromessi fra le telefonate e le rimpatriate, e lei aveva messo via quel romanzo la cui quarta di copertina l’aveva lasciata dubbiosa e incerta. È come se avesse mancato Adrien senza accorgersene. Ci sono libri, e anche incontri, che sono come occasioni perse. Passiamo accanto a storie e persone che avrebbero potuto cambiarci la vita senza vederle a causa di un malinteso, di una copertina, di un riassunto sbagliato, di un atteggiamento prevenuto. Per fortuna certe volte la vita insiste.



*



“L’apparenza non è niente. La ferita è nel cuore”.

Euripide



Ho tre anni. Facciamo il girotondo in cortile. Per terra ci sono palle, cerchietti, percorsi di gioco tracciati col gesso. Certe volte ci separano, i maschi con i maschi e le femmine con le femmine. Io resto nel gruppo delle femmine. Le altre bambine ridono. Ingurgito le loro risate come i marshmallow che ci danno dopo il sonnellino.

Ho sei anni, lo dico a qualcuno per la prima volta, mi confido con un vecchio che non conosco e che non mi ispira particolare fiducia. Ricordo che ha un cattivo odore, sopracciglia grigie cespugliose e colorito cereo.

Ho un brutto mal di gola, tremo di freddo sul lettino da visita. Mia madre è in sala d’attesa. È la prima volta che mi trovo faccia a faccia con un adulto.

«I dottori esistono per curarti quando hai male da qualche parte».

Io ho male da qualche parte.

Da cinque minuti sto guardando affascinato due poster attaccati sulla parete l’uno accanto all’altro, vicino alla bilancia che misura anche l’altezza. Raffigurano un bambino e una bambina in età prepuberale, con l’indicazione dei nomi degli organi e delle parti del corpo. Sono identici. Apparato digestivo, fegato, reni, stomaco, braccia, gambe, piedi, cuore. Solo nel basso ventre i nomi sono diversi. Ho difficoltà a leggere “organi genitali” e non ho idea di cosa significhi.

Colpito da quelle immagini, apro per la prima volta la gabbia al mio segreto.

«Sono una femmina».

«Come?» fa l’uomo, concentrato sul misuratore di pressione.

«Sono una femmina».

Il medico aggrotta le sopracciglia ispide, cosa che, dato il bordello che ha sotto la fronte, gli conferisce un’aria bonacciona. Di colpo però lo vedo come un pagliaccio, di quelli che nei circhi e alle feste di compleanno fanno ridere gli altri bambini e terrorizzano me. Non risponde, mi mette una mano ruvida sulla fronte.

«Sei bollente, stai delirando, piccolo».

«Che vuol dire “delirare”?».

«Come se fossi pazzo. Sono i sintomi della febbre».

Vorrei rimangiarmi il segreto, ma le ultime parole escono da sole. Quando si libera una frase tenuta prigioniera troppo a lungo, quella se ne approfitta.

«A che età mi va via il pisellino?».

Il dottore smette di aggrottare le sopracciglia e mi prende per le spalle. Fine del colorito cereo, tutto il sangue che ha nel corpo sembra montargli alla testa, ha il colore di un litrozzo di rosso.

«Chi ti ha raccontato scemenze simili?».

Capisco allora che devo murare la bambina che è in me, rinchiuderla nel silenzio. Così mento, simulo, mi metto a ridere, mi fa male la gola.

«Nessuno, l’ho sentito dire a scuola...».

«Non dovete parlare di queste cose, capito? I tuoi genitori ti hanno fatto come sei, un maschietto. Sei nato maschietto e morirai maschietto, non immaginarti nient’altro, sono idee contronatura».

«Che vuol dire “contronatura”?».

«Vuol dire idee del diavolo... E il diavolo va scacciato dal proprio spirito... dalla mente, insomma. Per fare questo devi studiare bene a scuola e fare molto sport».

Torna alla scrivania e mi prescrive un antibiotico, aspirina, uno spray e pasticche per la gola.

Gli do l’assegno che mia madre aveva preparato per lui e gli dico: «Arrivederci».

Non ne parlo più.



*



Emmanuel si sveglia, dice a Nina che l’indomani deve alzarsi presto, che la luce gli impedisce di dormire. Nina chiude Bianco di Spagna e spegne.

Sta tremando.

Ha spento, sì, ha spento la luce come quelli che non vogliono più vedere, che sprangano le finestre e chiudono le porte a doppia mandata.

Si stringe il libro al petto, lo respira, cerca l’odore di Adrien tra le pagine, il profumo della sua pelle o di quella dell’altra. Com’è possibile che non l’abbia mai sentito, intuito?

Per otto anni hanno mangiato insieme, camminato, dormito, fatto la doccia, studiato, nuotato e cantato insieme. Si sono telefonati ogni sera prima di andare a dormire, «Ciao, che fai, che guardi, che pensi? Buonanotte, ti voglio bene, a domani».

«Perché non dici mai niente, Adrien?».

«Sto bene, ascolto».

Per otto anni non si sono lasciati un attimo, dalle elementari al liceo. Hanno fatto progetti per il futuro, mischiato il sangue, riso, pianto, tremato. Si sono tenuti la mano anticipando o provando ciò che l’altro stava facendo e vivendo, anche quando non erano insieme.

Scoprendo ciò che Adrien nascondeva e soffocava, Nina ha la sensazione di non conoscere se stessa. Chi è lei? Chi è quella persona ingenua e cieca?

Le sembra di essere una di quelle donne i cui mariti sono serial killer o criminali di guerra e loro non ne sanno niente perché vivono nella negazione, perché il loro inconscio non vuole sentire.

E come tutte le coglione delle favole, da Biancaneve alla Bella addormentata nel bosco a Cappuccetto Rosso, una mattina si svegliano, si confrontano con la realtà e cascano dalle nuvole.

In un primo momento Nina vivrà quel romanzo come un’accusa, un dito puntato su di lei: “Non hai capito niente, non mi hai mai voluto bene”.

Poi, rileggendolo, accetterà che maschio e femmina siano la stessa persona, quella con cui ha vissuto gomito a gomito per otto anni.

L’attrazione per i libri, la scrittura, il cinema, il blu, i babà al rum, la torta dei Re Magi, Louise, le uova alla coque, l’estate, la repulsione per i serpenti, i pagliacci e il carnevale appartenevano a un unico essere in carne e ossa.





70


26 dicembre 2017



Sono stesa sul sedile posteriore, guardo le nuvole attraverso il vetro del tettuccio colpito dalle gocce di pioggia che sembrano rimanere attaccate per qualche secondo prima di essere portate via dal vento.

Étienne è seduto nel posto del morto.

Nina guida piano, cosa che sembra infastidire Étienne, anche se non dice niente. Io e Nina sappiamo che sta mordendo il freno. Lancia sguardi furtivi e disperati al contachilometri che segna centodieci all’ora benché siamo in autostrada.

Partendo da La Comelle abbiamo fatto un accordo: io e Nina ci alterniamo al volante, con una sosta ogni duecento chilometri per bere un caffè e mangiare qualcosa.

«Avevo detto okay al fatto che mi accompagnavate solo se ero io a guidare... Ho il cancro, mica sono impedito».

Nina ha ceduto.

«Va bene, duecento chilometri ognuno. Dividiamo il viaggio per tre».

Ci siamo anche messi d’accordo per la scelta della radio, sarà RTL2, trasmettono un misto di pop e rock che più o meno si accorda con le nostre vibrazioni.



Sulla terra ogni notte

Con te

Ovunque al tuo braccio

So tutto della vita

Dio mi ha detto

Vieni, amico, so tutto di te...



Sulle ultime note di Karma Girls, una canzone degli Indochine, mi decido a parlare.

«Sono andata a trovare Py».

Nell’abitacolo la frase fa l’effetto di una bomba. Nina frena bruscamente, io perdo l’equilibrio e mi aggrappo al suo poggiatesta, lei torna sulla corsia di destra infilandosi fra due camion.

Étienne, con una faccia che sembra di cartapesta, spegne la radio e mi guarda nello specchietto retrovisore.

«Quando?» chiede Nina senza staccare gli occhi dalla strada.

«Quando sono tornata a vivere a La Comelle».

«Dove?».

«A casa sua».

«Quanti anni ha adesso?».

«Boh, direi un’ottantina...».

«E perché l’hai fatto?» domanda Étienne.

«Avevo bisogno di guardarlo in faccia con occhi da adulta. Ho suonato, mi ha aperto lui, mi ha subito riconosciuta, ma non è stato capace di dire una parola. Ci siamo guardati forse per un paio di minuti in silenzio, poi gli ho messo in mano Bianco di Spagna. Lui l’ha preso, ammutolito. Sono risalita in macchina. Partendo ho sollevato la testa, lui aveva chiuso la porta».

«Che effetto ti ha fatto rivederlo?».

«Ho messo la parola fine a qualcosa. Per sempre. Ho provato sollievo».

«Credi che l’abbia letto?».

«Non lo so, ma oggi non me ne frega più niente».



*



Ho dieci anni, sono in quinta elementare. Ho appena conosciuto i miei due amici, un maschio e una femmina. Grazie a loro non mi sento più sola. Li amo.

Per gli altri sono un tipo magrolino senza interesse. Nessuno sa che c’è una femmina dentro di me.

È un segreto di famiglia che conosco solo io.

Sono come la figlia bastarda, quella che tengono nascosta in cantina, quella che deve passare da porte e corridoi secondari per non incrociare mai lo sguardo di nessuno.

La figlia illegittima ripudiata dalle religioni e dallo stato civile, quella che non sarà battezzata e non riceverà l’estrema unzione, quella che non verrà mai nominata.

No, nessuno mi chiamerà con il mio vero nome.

In seguito, quando mi sarò ritrovata, mi chiamerò da sola.

Faccio liste di nomi. Élodie, Anna, Marianne, Lisa, Angèle, Virginie.

Ho dieci anni. Io e i miei amici siamo inseparabili. Certe volte vorrei dire loro chi sono, ho la femmina sulla punta della lingua, ma non oso, mi rimangio le parole non dette.

Ho paura che mi rifiutino, che mi giudichino.

Noi siamo tre o niente. Siamo noi tre o la solitudine.

Se mi cacciassero via tornerei nell’esilio e nel silenzio, quello che vivevo prima di trasferirmi qui, quando gli altri mi trovavano strana.

La timidezza è un sacco in cui si ficca di tutto per non farsi domande.

In classe passo ore a osservare la schiena della mia amica, le spalle, i lunghi capelli neri, la nuca quando si fa le trecce o se li solleva con un gesto della mano.

Una mattina si presenta con un fermacapelli nuovo. Quando si siede al banco e si china per prendere qualcosa dalla cartella vedo una farfallina rossa a puntini bianchi sopra il suo orecchio. Quel pezzetto di stoffa fissato ai capelli mi turba talmente che dimentico tutto, anche dove mi trovo. Smetto di ascoltare il maestro. Tra le mie dita la penna è morta. Sono affascinata da quel fermaglio. Ogni tanto la mia amica se lo risistema. Vorrei levarglielo, prenderglielo dalle mani.

Subito prima della ricreazione la farfallina cade sul pavimento della classe senza fare rumore, come se per terra fosse tutto coperto di neve farinosa. Il maestro si china sul mio foglio bianco, mi dà un pizzicotto sul braccio, «Stai dormendo o che?», e mi fa saltare la ricreazione. Rimango in classe a copiare la lezione scritta sulla lavagna.

Quello che chiamiamo “maestro” è un mostro con gli occhiali infilato in un grembiule grigio di cotone ruvido, un serpente infido che striscia tra i banchi.

Tutti escono dalla classe tranne io e il piccolo martire del maestro. Io sono in seconda fila, lui in prima.

Il serpente è uscito dall’aula con gli altri compagni, che sento ridere e parlare forte all’esterno. Immagino i loro giochi e torno al silenzio della classe vuota.

Per qualche secondo osservo il malcapitato chino sul foglio, si passa la lingua sul labbro inferiore, sembra perso, scrivere gli richiede uno sforzo considerevole.

Io guardo la lavagna, leggo una frase e la ricopio senza difficoltà su un foglio doppio a quadretti grandi, ma continuo a fissare la farfallina a terra, quasi ai miei piedi.

Mi giro più volte, non c’è nessuno.

L’altro bambino mi ignora. Quando uno viene perseguitato continuamente dimentica gli altri intorno a sé. So di che parlo. Prima che avessi i miei due amici tutti mi guardavano come un errore d’ortografia.

Alla fine mi chino e raccolgo il fermacapelli. È un pezzetto di raso incollato a una pinzetta, uno di quei fermaglietti che tengono pochi ciuffi. Lo apro con cautela e me lo metto sopra l’orecchio. Voglio sentirlo nei capelli, capire che effetto fa portarlo.

Tocco a lungo il fermaglio come se fosse un animaletto che si è posato su di me. Sono delusa, mi rendo conto che essere una femmina non sta nel fatto di indossare un accessorio, scopro che è una faccenda molto più complessa, probabilmente più profonda. Sono persa nei miei pensieri quando mi imbatto in due occhi che sprizzano odio: il serpente è rientrato zitto zitto in classe. Mi strappo la farfallina, la stoffa si scolla portandosi dietro qualche capello.

Il maestro non dice niente. Io mi vergogno e allo stesso tempo sono fiera. Non abbasso gli occhi, lo fisso. Sono ricoperta di odio, il suo. I suoi occhietti sputano disprezzo nei miei.

In quel momento il maestro cambia capro espiatorio.

D’ora in poi sarò io.





71


Nina è al reparto frutta e verdura del solito supermercato quando qualcuno le posa una mano sulla spalla.

Mentre pesa un sacchetto di mele rosse croccanti, quelle dolci e biologiche che piacciono a Emmanuel, si chiede come tirarsi fuori dalla sua situazione, mettersi in salvo, porre fine a quella vita. Non vede via d’uscita. Tuttavia c’è fretta, sarebbe bene che se andasse prima che il marito torni a casa con un marmocchio in braccio. È capace di tutto, anche di rubarne uno. Più passa il tempo e più capisce che la sua ossessione non è tanto quella di avere un erede, ma quella di bloccare definitivamente lei. Se hanno un bambino non potrà più andarsene. Le gira la testa, ha la nausea. Ha già bevuto tre bicchieri di vino a pranzo. In genere comincia più tardi, ma oggi ha deciso di bere fino a crollare, perché ieri è stata la giornata di troppo.

Lione, Étienne che se n’è andato dalla birreria perché lei aveva letto la lettera di Clotilde, la cuoca licenziata, l’adozione, Bianco di Spagna...

Nel carrello, nascoste dalle buste di salmone affumicato sottovuoto, ha messo due bottiglie di whisky. Mischiate ai tranquillanti, c’è di che ritrovarsi in un coma etilico da cui non si esce più.

Raggiungerà il nonno nella tomba dei Beau.

La faccia che faranno Étienne e Adrien! Come rimpiangeranno di averla abbandonata!

O forse no. Per loro Nina appartiene al passato. Dopotutto, quelli che contano sono gli amici di dopo, non quelli con cui si è stati a scuola.

Da ieri cerca invano di chiamare Étienne. Ogni volta lui le riattacca in faccia.

E Adrien? Potrà mai perdonarlo? Potrà mai perdonare se stessa? Fare il cammino a ritroso le pare irrealizzabile.



Chi smette di esserti amico non lo è mai stato.

Più il mio cuore ci pensa e più è ferito.



Sì, deve andarsene.

Per giunta c’è quella minaccia di essere internata. Al ritmo con cui Nina sprofonda, a Emmanuel non sarebbe difficile farla rinchiudere. Ne sarebbe capace, preferirebbe saperla con la camicia di forza anziché libera.

Qualunque cosa succeda, qualunque cosa lei faccia, non riuscirà a sfuggirgli.

Tutto si accavalla nella sua testa.

Anche le parole di Adrien che ha trovato ieri in Bianco di Spagna. Ha ricominciato a leggerlo stamattina e l’ha finito piangendo tutte le lacrime che aveva in corpo. Poi Emmanuel l’ha chiamata per sapere se si era scusata con Nathalie.

«No».

«Chiamala subito».

«Va bene».

La cuoca ha risposto al primo squillo.

«Buongiorno, Nathalie, sono Nina. Mi scusi per ieri sera. Sono le medicine che prendo per avere un figlio, credo che mi diano alla testa... Mi dispiace. La prego di tornare a casa, abbiamo bisogno di lei».

Nina ha sentito il respiro trionfante dell’altra, che tuttavia non ha detto niente.

Così, mentre da cinque minuti è ferma davanti alla bilancia a cercare il prezzo delle Pink Lady, quando la mano si posa sulla sua spalla Nina è talmente disperata che la donna deve insistere per richiamare la sua attenzione.

«È lei?».

Nina sobbalza.

«Eh?».

«Sì, sono sicura che è lei, la riconosco».

La donna è raggiante. Ha una sessantina d’anni, indossa un legging nero che le sta malissimo e una felpa in cui si mischiano losanghe dai colori chiassosi. Peserà ottanta chili. Si è legata i capelli mal decolorati con un elastico di spugna rosa. Ha i denti bianchi ben allineati, la pelle leggermente olivastra e scintillanti occhi verdi. Nel suo carrello ha una piramide di scatole di cibo per cani e gatti. Nina non l’ha mai vista.

«Come ha ritrovato quella lettera?».

Nina sente la terra mancarle sotto i piedi.

«Non capisco» balbetta.

«È stata lei a venire all’ADPA tre settimane fa...».

Certo che è stata lei, ha recapitato la lettera anonima che denunciava le miserevoli condizioni di vita di un cane che viveva su un balcone. Era il giorno prima che andasse a Parigi. Non si sente bene. La sconosciuta se ne accorge e le afferra il braccio.

«Venga con me, prendiamoci un caffè».

L’ha detto in tono dolce ma fermo, che non presuppone un rifiuto. Nina non ha altra scelta che seguirla. Non capisce. Eppure è sicura che quella sera non ci fosse nessuno al rifugio dell’ADPA. Passano alle casse, ognuna paga la propria spesa, la sconosciuta nota le due bottiglie di whisky, ma non fiata, si limita a sorridere. Un sorriso gentile, senza sottintesi né sdolcinatezze.

Le due donne vanno nella piccola caffetteria del centro commerciale, si siedono una di fronte all’altra accanto a un videogioco su cui è scritto Fuori servizio.

«Allora, mi dica, come ha ritrovato quella lettera?».

Nina non risponde. Deve andarsene, tornare a casa prima del marito. Deve sbarazzarsi di quella grossa brava donna.

«Quanti anni ha?» insiste l’altra.

«Ventiquattro».

«Ha tutta la vita davanti».

«...».

«Mi chiamo Éliane, ma tutti mi chiamano Lili».

«Come la canzone di Pierre Perret...».

Nina non sa perché l’abbia detto, come le sia venuto in mente quel cantante.

«Si sbaglia, Lili non è di Pierre Perret, è di Philippe Chatel. Pierre Perret è quello di Mon p’tit loup. “Non te la prendere, piccolo lupo, la vita è così, non piangere”...».

E Nina si mette a piangere nascondendosi la faccia tra le mani. Una mattina aveva sorpreso il nonno che mormorava le parole di quella canzone trasmessa spesso dalla radio, proprio lui che non ascoltava mai musica, a parte i dischi della moglie. Si era stupita, ma non aveva osato chiedergli come mai la conoscesse a memoria.

Lili fa un cenno al cameriere.

«Insieme ai caffè ci porti due cordiali».

«Che cordiali?» domanda lui.

«Che siano in grado di rimettere a posto le idee».

Lili osserva Nina.

«Non ha l’aria di stare granché bene, bambina mia».

«Come sa che sono stata io a portare la lettera?».

«L’ho vista. Abito di fronte al rifugio. Quando sento una macchina di sera generalmente è qualcuno che ci lascia davanti al cancello una scatola di cartone con i gattini dentro... Mi sono alzata per guardare. Non mi aspettavo di vedere una giovane donna che infilava una busta nella cassetta delle lettere alle undici di sera. Se sapesse che effetto mi ha fatto... non lo può immaginare... Ero stata io a scrivere quella lettera».

“Che assurdità” pensa Nina. “Spedirsi una lettera è come spedirsi dei fiori”. Rimane zitta, non reagisce. Beve il caffè e il liquore di pera a piccoli sorsi fissando la donna senza vederla. Lili è sconcertata dalla disperazione della giovane che ha di fronte.

«Dove vive?» le domanda come se lo chiedesse a una bambina smarrita che non trova più i genitori.

«A casa di mio marito».

«Casa di suo marito non è casa sua?».

«...».

«Vuole mangiare qualcosa?».

«No, grazie. Devo tornare».

«Da suo marito?».

«Sì».

«Sono contenta di averla trovata».

«...».

«Volevo ringraziarla, perché...».

«Devo rientrare...».

«Ancora un attimo... Suo marito la sta aspettando?».

Nina ha l’aria di pensarci su.

«No... Torna stasera verso le sette».

«Sono solo le due, ha tutto il tempo».

«Ma ho delle cose da fare, prima».

Lili sente che deve guadagnare tempo, come quando vuole salvare una gatta randagia gravida che gira intorno a una trappola per gatti. Quella giovane sembra essere sull’orlo di un precipizio di cui ignora l’origine. E poi Lili non ha mai creduto al caso.

«Sei anni fa, dopo che ho scritto quella lettera, sono passati due mesi senza che nessuno intervenisse. Poi la proprietaria del cane è andata in vacanza... lasciando l’animale da solo. Allora sono andata all’ADPA e mi sono arrabbiata con la direttrice dell’epoca, le ho chiesto cosa aspettasse per fare qualcosa. Lei non conosceva quel caso di maltrattamento, non aveva ricevuto la mia lettera. Non ci ho creduto. Le risparmio i particolari, ma non è stato facile recuperare quel povero cane. In seguito ho fatto amicizia con la direttrice, mi sono offerta come volontaria, ho cominciato a portare fuori i cani, pulire, fare un po’ di contabilità e lavoro amministrativo, e quando lei è andata in pensione mi ha chiesto se volevo prendere il suo posto. Vede, se all’epoca avesse ricevuto la mia lettera non ci sarei mai andata. Prima mi tenevo alla larga da quel genere di posti. Tutti quelli che sono sensibili alla sofferenza degli animali si tengono lontani dai rifugi. Pensano che non lo sopporteranno, ma si sbagliano. Si piange un po’ la prima volta, poi passa».

«Io non lo sopporterei» dice Nina in un soffio.

«Credo proprio di sì, invece. La cosa insopportabile è non fare niente».

Nina ha la sensazione che non stia più parlando di animali, ma di lei.

«Perché vive lì?» le chiede.

«Lì o altrove... E lei? Perché vive a casa di suo marito?».

«Perché non so dove altro andare... è una situazione complicata, mi ritroverebbe... Sono sola...».

Nina si schiaccia rabbiosamente tre lacrime sulla guancia.

«Mi scusi».

«Semmai bisognerebbe chiedere scusa a quelli di fronte ai quali non si piange mai... Sono commossa che riesca a piangere davanti a me. La paura impedisce, paralizza, ma mi creda, si fa sempre in tempo ad andarsene. Come si chiama?».

«Nina».



*



È tutto ufficioso, ma già le voci corrono: a maggio prossimo la commedia Figli in comune dovrebbe sbaragliare tutti alla consegna dei premi Molière: premio per la nuova rivelazione, per i migliori attori protagonisti e non protagonisti, per la regia e soprattutto, Adrien non fa che ripeterselo, la prospettiva di ottenere il premio Molière per il miglior autore.

“Premio Molière per il miglior autore. Premio Molière per il miglior autore. Premio Molière per il miglior autore”.

Si impone di non pensarci. La cerimonia si svolgerà tra sette mesi, e non c’è niente di ufficiale.

Però ci pensa.

L’ipotetico avvenimento lo tiene sveglio tutte le notti.

“E se mi chiamano sul palcoscenico? ‘Il premio Molière per l’autore viene assegnato a Adrien Bobin!’. E se fosse Isabelle Adjani a consegnarmelo? Ah no, sarà sicuramente il vincitore di quest’anno. Chi era? Ah sì, Dario Fo con Morte accidentale di un anarchico”.

Immagina gli applausi scroscianti, lui che si alza e fa l’espressione di quello che ancora non ci crede, fa passare il momento della sorpresa, pochi secondi, sorride per se stesso, tanto per far vedere di essersi reso conto che è stato pronunciato il suo nome, chiude gli occhi, scuote la testa, abbraccia gli attori, il regista... «No, davvero, non me lo aspettavo». Lui che si riempie il corpo di quelle parole, cammina lentamente, stringe mani strada facendo, sale sul palco, prende il premio e ringrazia. Pensa al discorso che farà. In realtà l’ha già scritto e lo conosce a memoria.

Lo squillo del telefono lo disturba. Stava per uscire, ha una cena a casa della regista Danièle Thompson, il suo film Pranzo di Natale gli è piaciuto tantissimo, l’ha visto tre volte. Ha fatto in modo di farglielo sapere e lei l’ha invitato tramite un amico comune.

Risponde stizzito.

«Dov’è?» abbaia Emmanuel Damamme.

«Prego?».

«Dov’è Nina? Non prendermi in giro, voglio sapere dov’è!».

«È successo qualcosa?».

«Sì, è successo che è sparita da ieri... È con te?».

La sensazione è quella di ricevere un cazzotto nello stomaco. Di colpo Adrien capisce che Nina è scappata di casa senza telefonargli, senza chiedergli aiuto, e non a caso. Nina è da qualche parte senza di lui, forse non la rivedrà più.

Mette immediatamente a tacere il dolore. Sa controllarlo, come sa controllare tutto il resto: è la sua essenza. Dopo aver scritto Bianco di Spagna il suo cuore si è fatto di ghiaccio, ha chiuso a chiave la propria identità e buttato la chiave.

Di se stesso lascia apparire solo il giovane taciturno e talentuoso, un piccolo principe che probabilmente riceverà il premio Molière per il miglior autore.

Non ha amanti, né maschili né femminili. Flirta, seduce, si fa sedurre, ma trova sempre una scusa per tornare a casa da solo.

Tranne quando vede Louise.

«Non ho sue notizie» risponde a Damamme. «L’ultima volta l’ho vista un mese fa qui a Parigi».

«Un mese fa Nina era a Parigi?» fa Emmanuel con voce glaciale. Poi diventa minaccioso. «Attento, Adrien, se stai mentendo verrò a saperlo».

Adrien fa una risatina suo malgrado. Prova solo disprezzo per Emmanuel Damamme e nessuno gli fa paura.

«Con Nina ho chiuso da un pezzo» dice prima di riattaccare.

Il telefono suona di nuovo, insistente. Non risponde, si mette un cappotto, passa in bagno a darsi un’occhiata allo specchio prima di uscire. Il taxi lo aspetta.



*



“Nina ha letto la lettera di Clotilde...”. Étienne ce l’ha a morte con lei. È come uno stupro, non glielo perdonerà mai. Se ne frega che fin da piccola apra la posta degli sconosciuti, ma non che apra la sua!

Che delusione!

Non sa se gli faccia più male il fatto che Nina abbia scoperto che Clotilde era incinta o che abbia profanato la sua intimità. Dentro di sé ribolle un misto di collera e vergogna che non lo molla.

Un duro colpo, quella lettera. Mai avrebbe pensato di ricevere dopo sei anni parole che sembrano tornate dall’aldilà.

Cerca di riandare con la memoria a Clotilde la mattina del funerale di Pierre Beau. Come lo guardava pensando che fosse al corrente della gravidanza mentre lui non ne sapeva niente? Impossibile ricordarselo, c’era troppa gente dentro la chiesa e sul sagrato. E c’era troppa tristezza di cui non sapeva cosa fare. Ricorda la mano inerte di Nina nella sua. Probabilmente in quel momento i suoi occhi hanno evitato quelli di Clotilde, e comunque è sicuro di non averli cercati.

Gli sembra che al cimitero Clotilde non ci fosse, che li abbia raggiunti a casa sua dopo.

Per l’ennesima volta pensa al dolore di Clotilde, a quanto debba aver sofferto a causa sua e del suo comportamento. Non si capacita che sia andata fino a Saint-Raphaël senza dire niente, solo per vederlo tra le braccia di un’altra ragazza.

Quante volte, nel suo mestiere, si è trovato di fronte a uomini che facevano violenza alle loro donne? Nella stanza degli interrogatori cercavano in lui una solidarietà, una complicità del tipo: «Tra uomini ci capiamo, in certi casi una bella ripassata ci sta tutta» o «Non ho controllato bene la mia forza, mi ha provocato fino a che sono scoppiato, sa com’è».

Verso di loro Étienne prova il massimo disprezzo, ma lui non è forse peggio?

Ai poliziotti viene richiesta integrità, ma un uomo in divisa è davvero irreprensibile? No, nessuno ci crede. Sono un po’ meno disgustosi degli altri per il fatto che hanno prestato giuramento? Ma la quotidianità è molto più complessa. Quante volte Étienne o qualcuno dei suoi colleghi si sono augurati la morte di certi mascalzoni? Quante volte processano mentalmente alcuni individui prima ancora che finiscano in tribunale?

L’immagine della macchina che sprofonda nel lago lo assillerà sempre. Fino alla fine dei suoi giorni si domanderà se dentro c’era Clotilde. Certe volte è tentato di tornare al lago e tuffarsi da solo nella notte per sapere la verità.

Ma ha troppa paura, un terrore irrazionale.

Ha visto un film con Harrison Ford e Michelle Pfeiffer che l’ha spaventato, la storia di un marito che uccide l’amante e il cadavere di quest’ultima che giace in un lago vicino alla casa della coppia, i suoi capelli biondi che danzano nell’acqua, il fantasma della morta incastrato in una macchina che torna a ossessionarli.

Non è riuscito a guardare il film fino alla fine.

Suona il telefono, è la madre.

«Come va?».

«Bene, grazie».

Marie-Laure ha la voce delle giornatacce, la voce da brutte notizie.

«Nina se n’è andata».

Scioccato, Étienne si siede. Le gambe non lo sostengono più. Interpreta “andata” come “morta”, non diversamente da come interpreta “scomparsa” in riferimento a Clotilde.

Da quella sera d’agosto del 1994 non ha mai pensato che potesse essere viva da qualche parte a crescere il loro figlio da sola.

Marie-Laure percepisce il turbamento di Étienne e continua.

«Ha mandato una lettera d’addio a Emmanuel».

“Una lettera d’addio. Allora è morta...”. Avrebbe dovuto rispondere alle sue telefonate. Ciò che gli ha detto l’altroieri avrebbe dovuto metterlo in allarme sulla sua fragilità, la vita di Nina era diventata infernale con quel pazzo.

Étienne trema. È incapace di piangere, di dire una parola. Rimane seduto col telefono contro l’orecchio.

«Emmanuel è venuto da noi stamattina. È fuori di sé. La sta cercando dappertutto».

«...».

«Nina ha scritto la lettera d’addio in tre copie, una per Emmanuel, una per te e una per Adrien».



*



Emmanuel gira in tondo dentro casa.

Se n’è andata senza portarsi dietro niente. Tutte le sue cose erano ancora lì quando è tornato dal lavoro e Nathalie era di nuovo in cucina. Come da sua richiesta, Nina le aveva telefonato quella mattina per scusarsi.

C’era un delizioso profumino di stufato. Aveva fame, era di buonumore. Avrebbero passato una bella serata. Era anche andato in gioielleria a comprare un solitario per la sua mogliettina.

Il giorno prima avevano litigato, lei gli aveva detto che non voleva essere madre, ma a letto avevano fatto pace. A Nina piaceva scopare, voleva farlo ogni sera, era così che lui la teneva in pugno.

Nina? No, Nathalie non l’aveva vista. Alle due del pomeriggio, quando aveva preso servizio, la sua macchina non c’era.

Dove poteva essere da tutto quel tempo?

Il giorno prima era andata e tornata da Lione, oggi avrebbe dovuto stare al chiodo.

Erano passate le ore. Al cellulare rispondeva sempre la segreteria telefonica.

Alle dieci di sera Emmanuel aveva pensato a un incidente. Era andato alla polizia per segnalare la scomparsa della moglie, ma gli avevano detto che era troppo presto.

«Sapete chi sono?».

«Sì, signor Damamme».

«Do da vivere a buona parte di La Comelle, quindi fatemi il santo piacere di far partire subito le ricerche».

Per tutta la notte e la giornata successiva avevano setacciato la città e i dintorni alla ricerca della Polo nera, ma invano.

Poi Emmanuel aveva ricevuto la lettera di Nina spedita il giorno prima da La Comelle.

Aveva accatastato in giardino i suoi vestiti, libri, le sue audiocassette, videocassette, perfino lo spazzolino da denti, e bruciato tutto in un grande falò senza gioia.

Si era tenuta la carta di credito, ma ancora non aveva effettuato prelievi. Il giorno in cui era scomparsa aveva fatto una spesa nel supermercato che frequentava di solito, poi più niente. Che aveva comprato? Emmanuel aveva interrogato le cassiere, ma non se lo ricordavano.

Il suo telefonino era spento ventiquattr’ore su ventiquattro, impossibile raggiungerla.

Aveva già deciso che sarebbe partita? Per chi? Per cosa?

Alla fine aveva contattato due detective privati: «Pagherò quel che c’è da pagare, ma dovete ritrovarmela, possibilmente viva».

Aveva detto loro di appostarsi davanti alle case di Étienne Beaulieu e Adrien Bobin, ma non c’era traccia di Nina né a Lione né a Parigi.

Per il momento.

L’uccellino non ha grandi ali, deve per forza rispuntare o commettere un errore, tornare con la coda tra le gambe e supplicarlo di perdonarla. E stavolta le farà vedere lui.

Rilegge per la millesima volta la lettera che già conosce.



Cari Adrien, Emmanuel, Étienne,

me ne vado. L’ho deciso da sola, nessuno mi obbliga.

Voi due, amici miei, avete illuminato la mia infanzia. Grazie a voi è stata meravigliosa.

Sono stata più che felice di conoscervi, come sono stata più che infelice di perdervi.

Ma così va la vita, pare.

A te, marito mio, auguro tutto il bene del mondo con una persona come si deve, cosa che io non sono più né per te né per me né per nessun altro.

Un abbraccio a tutti e tre,

Nina



Per prima cosa Emmanuel ha pensato a un sotterfugio, Nina si rivolgeva a tutti e tre per sdoganare gli altri due, ma si è rassegnato quando Marie-Laure gli ha confermato che anche Étienne aveva ricevuto la lettera, impostata nella stessa buca di rue de la Liberté nello stesso giorno, prima del ritiro delle 16.30.

Ha cercato di telefonare a Adrien per sapere se l’aveva ricevuta anche lui, ma non gli ha risposto.

Allora è andato in gendarmeria a denunciare l’abbandono del tetto coniugale e ha depositato in uno studio legale una richiesta di divorzio per procura, procedura consueta quando un membro di una coppia sposata sparisce intenzionalmente senza lasciare un recapito. L’avvocato l’ha avvertito che Nina potrebbe chiedere gli alimenti, benché siano sposati in regime di separazione dei beni. In quel caso Emmanuel farà di tutto perché non abbia mai niente.

L’unica cosa che può farlo star bene è immaginarla che muore di fame da qualche parte.

C’è però una prospettiva peggiore: immaginarla tra le braccia di un altro uomo. Mai Emmanuel avrebbe creduto che si potesse stare tanto male. Soffre da morire. Da quando se n’è andata prende antidepressivi, gliel’ha imposto il medico, era in condizioni pietose, non mangiava più, dormiva a tratti e quando si svegliava la cercava nel letto. Ormai dorme sul divano del salotto.

Ha avvertito i genitori, si è fatto promettere dalla madre che l’avrebbe chiamato immediatamente se Nina si fosse fatta viva con lei. Gé gliel’ha promesso, pur pensando in cuor suo che se Nina le avesse chiesto aiuto non l’avrebbe detto a nessuno.





72


26 dicembre 2017



Louise è seduta con Marie-Laure in cucina. Stanno bevendo un tè, perse nei loro pensieri.

Valentin e Marie-Castille sono tornati a Lione. Paul-Émile, Pauline e i due figli a Ginevra.

La casa si è svuotata. Come ogni anno ognuno ha ripreso la propria vita, ma stavolta Étienne non tornerà. Alla malinconia e alla tristezza dei giorni dopo le feste si aggiungono lo spavento e la vertigine dell’impensabile.

Marc, come sempre quando succede qualcosa che riguarda Étienne, è in garage, dove si è allestito un banco da lavoro. Deve aver trovato qualcosa da riparare.

“Se almeno potesse riparare nostro figlio” pensa Marie-Laure.

Ce l’ha con se stessa, non ha capito niente, non si è accorta di niente, pensava che Étienne fosse solo stanco. E poi in quel periodo dell’anno hanno tutti una brutta cera, si esce poco, si mangia troppo, si beve troppo, si fanno molte cose di troppo. Era talmente contenta di avere in casa figli e nipoti che è stata poco attenta al suo ragazzo.

“Il mio ragazzo” pensa.

Nel cuore delle madri i figli rimangono bambini. Si prendono tutto lo spazio, ma rimangono bambini, le mamme pensano a loro come se fossero appena nati. Si rivede la sera prima dargli il bacio della buonanotte quasi distrattamente, «Buonanotte, caro, a domani». Étienne sapeva che non avrebbe più rivisto la madre, ma l’abbraccio non era durato a lungo: due baci sulla guancia e via a letto.

«E tu davvero non sai dove sono andati?» chiede di nuovo a Louise.

«No. So che Étienne aveva voglia di luce e di acqua, immagino che siano diretti verso il mare».

«Forse sono tutti e tre a Saint-Raphaël».

«Forse».

«Étienne adora Saint-Raphaël... Credi che ci telefonerà, che ci darà notizie?».

«Sì, certo» risponde Louise posando la mano su quella della madre.

«E sei sicura che non soffrirà?».

«Sì, mamma, sono sicura».

Marie-Laure osserva le proprie lacrime cadere nella tazza. Poi guarda la figlia, tanto bella e sola. È felice? Ha fatto studi brillanti, ha un lavoro che la appassiona e vive in una solitudine che sembra essersi scelta. “Deliberata”, come si dice oggigiorno.

«Perché non ti sei mai sposata con Adrien?».

Louise è sbalordita che la madre glielo chieda, è un argomento che non hanno mai affrontato. Tutti sembrano essere al corrente della storia che vive con Adrien da quando ha nove anni, ma nessuno ne parla mai. C’è da dire che al minimo accenno Louise si chiude a riccio.

«È per via di tuo fratello?» insiste Marie-Laure.

«No, sono io che non ho mai voluto».

«Perché?».

«A causa di lei».

«Lei chi?».

«Adrien».



*



La vedo per la prima volta nel cortile della nuova scuola. Capisco d’istinto che non la sto incontrando per caso, che ha fatto apposta a piantarsi sulla mia strada come un fiore.

Ha in mano una piastrella, ha appena smesso di giocare a campana, le manca il fiato, è settembre, fa caldo, ha qualche ciuffo di capelli biondi incollato alla faccia. Neanche biondi, quasi bianchi, schiariti dall’estate. Ecco cos’è, una scolaretta dai capelli d’argento. Quando mi guarda arrossisce.

Si chiama Louise, ha nove anni, ma è tutto tranne che una bambina.

È la sorella del mio miglior amico.

Si somigliano, hanno gli stessi occhi azzurri, eppure i loro sguardi esprimono cose opposte. Lui ha occhi vagabondi, lei occhi che cercano la realizzazione.

Mai nessuno mi ha guardata come Louise. E nel momento in cui scrivo queste parole so che più nessuno mi guarderà come lei. Quello sguardo è un’opportunità per me.

Louise intuisce chi sono nonostante il mio aspetto.

Il fratello ce la presenta: «Questa è mia sorella».

«Ciao» saluta lei. Dico come mi chiamo, e già lei non mi crede. Nel modo in cui mi fissa c’è qualcosa che dubita, qualcosa che si impunta sul mio nome, lo sento, è una percezione immediata, non c’è sala d’attesa fra noi.

Louise è una seta preziosa. Louise è anche metallo e porcellana, una lega tra finezza e forza. È indistruttibile, morbida e delicata.

La rivedo spesso. In cortile, il mercoledì a casa del fratello e durante le vacanze. Fa parte della mia vita. Certe volte sembra una di quelle bambole decorative che si mettono sui divani. Louise è anche merletto. Sta seduta in silenzio, immersa in un libro. Le piace imparare, è la sua natura. Scoprire è la cosa che preferisce al mondo.

Quando si accorge che sono nella stanza alza la testa e mi sorride senza abbassare gli occhi, le vengono le guance rosa, poi si rituffa nella lettura conservando il sorriso sulle labbra. Mi sembra di essere il sole di Louise, e quando qualcuno ti vede come un astro cerchi sempre di avvicinarlo e restarci attaccato.

Eppure c’è un muro tra me e lei che per anni mi impedisce di sentire il suo calore: noi tre. Io e i miei due amici ci muoviamo sempre tutti insieme, i nostri panorami affacciano tutti sul terzetto, non abbiamo altre prospettive, siamo un blocco compatto.

Un’estate andiamo in vacanza tutti insieme. Louise, stesa sotto l’ombrellone, mi sorride spesso. La sua bellezza mi turba, ma sono occupata a nascondere agli altri la ragazza che sono. Nel mio atteggiamento, nei gesti, nella voce “faccio il ragazzo”, voce che tra poco probabilmente mi cambierà.

Ho quattordici anni e penso solo a una cosa, il mio pomo d’Adamo. Quando mi verrà? Ancora la protuberanza non c’è, ma fino a quando? Benché sia glabro mi faccio la barba per farmela crescere, anche se paradossalmente la temo come una piccola morte. Perché mi vergogno così tanto di quello che sono? Perché ho l’ossessione di nascondere la mia vera essenza? Col senno di poi penso che se non ci fossero stati i miei due amici avrei finito per suicidarmi.

E che se non ci fosse stata Louise non avrei mai conosciuto l’amore di chi è innamorato.

Una mattina, durante quelle vacanze, mi sveglio e vedo Louise su una sedia a dondolo della camera in cui dormo io. È una bella visione.

La casa è vuota. Tutti se ne sono andati per la giornata tranne noi. È la prima volta che ci ritroviamo da soli.

«Mi ami?».

È la prima domanda che le faccio, perché ancora non ci credo che qualcuno possa amarmi.

«Sì, da quando ero piccola».

«Sei ancora piccola».

«No, ho tredici anni. Hai mai baciato una ragazza?».

«Sulla bocca?».

«Sì».

«No, non ho mai baciato nessuno».

«Hai mai fatto l’amore?».

Sbigottisco.

«Be’ no, visto che non ho mai baciato nessuno...».

«Ti va se ci proviamo?» mi chiede.

«A fare l’amore?».

«No, a baciarci».

Rispondo di sì. Lei si infila sotto il lenzuolo accanto a me, ma senza toccarmi.

«Senti come batte forte?».

Mi prende la mano e se la posa sul seno.

Sento il battito del suo cuore, il calore del suo corpo.

Si spoglia senza falsi pudori, mi offre la sua nudità. Io afferro il suo vestito. Non posso prendere lei, abbracciarla, siamo troppo giovani, goffi, terrorizzati, dobbiamo rispettare una distanza. Percorro il suo corpo con lo sguardo, è bella, la invidio. Mi permetto di toccarla con la punta delle dita, di registrarla. Lei chiude gli occhi, trema, geme, si curva. Ho sempre il suo vestito nell’altra mano, lo stringo forte, mi aggrappo a quella stoffa come a una corda per non cadere nel vuoto provocato dalla paura.

Dopo un bel po’, come alla fine di un lunghissimo corridoio, Louise dice: «Mi accarezzo spesso pensando a te, vuoi vedere come?».

Sbigottisco un’altra volta. Com’è possibile che una ragazza possa essere tanto audace e per giunta fidarsi di me?

Rispondo di sì.

Lei si stende a pancia sotto, gira la testa verso di me e mi guarda. Non ho mai visto niente di tanto bello.

Mi stringo al petto il suo vestito. È come se stendessi Louise sopra di me. Mi spoglio anch’io e le prendo la mano, continuiamo a fissarci. Mi riconcilia con la vita, ci riconcilia, non lo so più, sto talmente bene che ignoro chi sono.

Louise è innamorata, ma chi ama in realtà? E chi di me ha voglia di lei?

Sono spaventata dall’attrattiva che esercito, perché io non ne provo. Le mie “preferenze sessuali”, come si dice, non si rivelano. In quanto femmina dovrebbero piacermi i maschi, sarebbe nell’ordine delle cose, ma niente è coerente, nessuna storia d’amore lo è. E Louise mi sconvolge, mi suscita un’erezione.

Ci addormentiamo insieme.

Mi sveglio quando mi prende in mano il pisello.

La respingo: «No, non toccarmi lì, non è mio».



*



La notte scorsa, al momento di partire, Louise mi ha detto:

«Dato che accompagni mio fratello a morire, vorrei che ne approfittassi per far fuori Adrien una volta per tutte».

«Che frase violenta, Louise!».

«È la vita a essere violenta, io non c’entro».

Louise è diventata chirurga per colpa mia. Quando lo dico mi corregge sempre: «Non per colpa tua, ma grazie a te».

Cerca di convincermi a passare attraverso una transazione ormonale e poi chirurgica.

A diventare quello che sono.

Eludo la questione da anni.

Eludere, tergiversare, rifiutare, rimandare a dopo, mentire, inventare: conosco tutti i sotterfugi a memoria.

Ho paura.

So di essere una donna, è la mia coinquilina. Louise non ha mai voluto vivere con me perché c’era “lui”. Dice che mento a tutti, a cominciare da me stessa, che mi amerà lo stesso quando avrò «le tette e la passera». Quando usa quei termini mi chiudo subito a riccio. Non sopporto la volgarità. Lei lo sa e usa apposta quelle parole per provocarmi. Le ha provate tutte.

Non mi sono mai capita col mio corpo, ma non sono mai riuscita a fare il passo. Rifiuto quella transizione che oggi è alla portata delle “persone come me”, di cui si parla sui media, che sembra quasi semplice. Louise ha cercato centinaia di volte di prendermi per mano e farmi fare quel percorso, ma invano.

Mi ha presentato psicologi ed endocrinologi, ma non riesco a parlare né a prendere una decisione. Si arrabbia quando le cito il medico che ho visto a sei anni o Py: «Il passato è passato, devi guardare avanti».

Può innervosirsi fino alle lacrime. Una volta, stremata, si è messa a picchiarmi dicendo che odiava Adrien e voleva vederlo morire. Mi ha chiamata vigliacca.

È stata la nostra litigata più grossa. Non ci siamo più viste per undici mesi.



*



Sono le otto di sera. Io, Nina ed Étienne siamo seduti a gambe incrociate sul grande letto. Abbiamo trovato una pensione a Savona, una cinquantina di chilometri prima di Genova. Siamo stanchi morti.

Abbiamo posato un vassoio davanti a noi, spalmiamo pesto fresco su fette di pane e beviamo vino bianco, tutta roba comprata in fretta e furia. Étienne ha voluto assolutamente che dormissimo tutti nella stessa camera. Il proprietario della pensione non ha fatto commenti quando ci ha visto prendere possesso dei luoghi in tre. Ci siamo subito messi d’accordo: io nel letto a una piazza e loro in quello matrimoniale.

Nina si è già fatta la doccia. Indossa un brutto pigiama di cotone rosa. Étienne l’ha presa in giro quand’è uscita dal bagno: «Madonna, che orrore. Sembra il regalo di Natale di una vecchia zia». Abbiamo riso come prima, come quando eravamo piccoli, dormivamo a casa di Pierre Beau e ci volevamo bene.

Nina gli ha risposto che viveva sola da così tanto tempo che dormiva nuda, ma che davanti a noi non le andava.

«Domani compreremo dei vestiti... e anche delle carte prepagate» dice Étienne. «Devo chiamare Valentin».

«E io il mio fidanzato» dice Nina.

«Se hai un fidanzato brucia quel pigiama. E questo che avrebbe più degli altri?».

«È normale e gentile. In più è bello».

«Cosa sai di lui?».

Non ho potuto fare a meno di chiederlo. Étienne e Nina mi interrogano con lo sguardo.

«Perché, hai qualcosa da dirci?».

«No».

Nina cambia tono.

«Stai mentendo. Lo so quando menti. Cioè, lo so da quando ho letto Bianco di Spagna».

«...».

«Sai qualcosa di Romain?» insiste.

«Chiedigli perché è andato via da Marnes-la-Coquette».

Lei aggrotta le sopracciglia, non capendo dove voglio arrivare.

«Come sai che lavorava a Marnes?».

«Lo so».

«In fondo sei un mostro. Vuoi sabotare la mia vita, vero?».

«Per niente».

«No? Allora perché fai queste allusioni?».

«Perché mi hanno detto delle cose».

«Che cose?».

«Che era stato licenziato da quella scuola perché aveva avuto problemi con un’alunna, e che il caso era stato più o meno insabbiato».

«Chi te l’ha detto?».

«Un collega al giornale».

«Te l’ha detto spontaneamente? “A proposito, il nuovo preside della scuola media Perec ha avuto problemi con un’alunna...”».

«No, gli ho chiesto informazioni su di lui».

I toni salgono. Leggo nel suo sguardo che ce l’ha con me, che niente sarà più come prima.

«E perché avresti chiesto informazioni su di lui?».

«Perché ti ho visto entrare in casa sua».

«Mi hai seguito?».

«Sì».

«Sei fuori di testa!».

Étienne cerca di placare le acque.

«Oh, oh, datevi una calmata».

«Chiamalo» dico io. «Così ti racconterà lui quel che è successo... E lo saprai con certezza».

«Certezza? Ma pensa a te! Chi di noi tre sa qualcosa con certezza?».

«Vogliamo farla finita?» stempera Étienne. «Guardiamoci una serie!».

«Quale?» chiede Nina.

«Breaking Bad» propone Étienne.

«Mai vista».

«Neppure io» dico.

«Siete due pivelli... È fantastica».

Étienne sparisce in bagno dopo aver mandato giù una sfilza di pasticche. Io e Nina ci guardiamo a lungo. C’eravamo tanto amati.

«Non ti ho mai chiesto scusa per quello che è successo a Parigi, al Théâtre des Abbesses... Il mio comportamento è stato inqualificabile. Ancora oggi mi vergogno».

«E io non ti ho mai chiesto scusa per non averti vista. Credevo di conoscerti... ti pensavo un fratello, mentre eri una sorella silenziosa. Una sorella che imbavagliavi».

«Ecco, ce lo siamo detto».

«Sì».

Nina si alza, si infila le scarpe da ginnastica senza allacciarle, si mette il giaccone di Étienne sulle spalle ed esce.

«Torno subito» dice.

*



Scende al pianterreno e trova i proprietari della pensione davanti alla televisione. Sobbalzano quando la vedono dietro il divano. Nina giunge le mani in segno di scusa, poi dà all’uomo un biglietto da venti euro facendogli capire che vorrebbe telefonare. Étienne è talmente in paranoia con la moglie commissario che ha detto a tutti di tenere spenti i telefonini e non prelevare soldi al bancomat, «Per nessun motivo... sennò ci lascio la pelle» ha scherzato.

«Si tenga pure i soldi» dice la donna in un francese perfetto.

Con lo stesso gesto le indicano un telefono fisso in un salottino attiguo alla cucina. Nina fa il numero di Romain mentre l’uomo prende il telecomando e alza il volume.

Romain risponde subito. Che gli dirà? Gli chiederà spiegazioni sulla sordida storia di Marnes per farsi dire con “certezza” come stanno le cose? Con Romain sta bene. Non le va di saperne di più. Per una volta che qualcuno le fa un po’ perdere la testa quando non ci credeva più...

«Sono io» dice.

«Come stai? Dove siete?».

«In Italia...».





73


Due mesi senza scoprire dove si è nascosta. Emmanuel ha cercato Nina dappertutto, anche nei fossi, sotto i letti e dentro gli armadi di casa.

Ci è diventato pazzo.

Ha percorso tutte le strade di campagna dei dintorni, notte e giorno, ha bussato alle porte a casaccio mostrando la sua foto, ma nessuno l’ha vista. Ha pagato il Journal de Saône-et-Loire perché pubblicasse la sua fotografia con la scritta SCOMPARSA.

Il che non è vero. Nina ha scritto a Adrien, Étienne ed Emmanuel proprio perché fosse chiaro che la sua partenza era una scelta.

I detective assunti da Emmanuel sono ormai sicuri che non abbia trovato rifugio presso nessuno dei due amici.

Da Adrien Bobin con c’è traccia di Nina, né nel suo appartamento né nel giro delle sue conoscenze. Stessa cosa a Lione. Étienne Beaulieu vive da solo e vede poca gente al di fuori delle ore di lavoro, tutt’al più qualche collega o incontri di una sera.

Chi rimane? Da chi può essere andata?

Come ultima risorsa Emmanuel pensa alla madre di Nina. Non sa molto di lei, solo che si chiama Marion Beau ed è nata il 3 luglio 1958 a La Comelle. «Sì, col codice fiscale dovrei riuscire a trovarla» gli ha detto uno dei detective qualche settimana fa.

Gli batte il cuore mentre legge l’indirizzo che ha appena ricevuto via SMS.

Trovato l’indirizzo di Marion Beau: 3, but au Vilain, 14640 Auberville.



Emmanuel controlla subito su una carta stradale. La madre di Nina vive in Normandia, il paese è vicino a Deauville, località balneare che conosce bene per esserci andato in vacanza più volte.

Segue un secondo SMS del detective.



Devo andarci?



No.



Emmanuel lascia l’ufficio avvertendo i collaboratori che sta partendo.

«Ma... c’è la teleconferenza, gli appuntamenti di...».

«Arrangiatevi» taglia corto lui.

Mai aveva mancato loro di rispetto. Da quando Nina se n’è andata si è trasformato, non si riconosce più, ha sempre lo sguardo perso nel vuoto. Alle sue spalle si mormora che «finirà male».

Divora cinquecento chilometri senza pensarci, con l’acceleratore a tavoletta. Si ferma due volte per fare il pieno, bere un caffè e mangiare una barretta di cioccolato.

All’indirizzo indicato trova una ventina di casette prefabbricate a schiera. È quasi mezzanotte, la strada è deserta. Pochi lampioni gettano una luce smorta sull’asfalto bagnato e sugli alloggi popolari. Una pioggerella gelida gli colpisce il parabrezza. “Qui deve fare freddo anche d’estate” pensa.

Al numero 3, dietro una tenda in poliestere, l’ambiente è illuminato dalla luce di un grande televisore. A quanto pare Marion non sta dormendo. A meno che non sia Nina. Verrà lei ad aprirgli la porta? Se viene lei la picchia, se lo sente nei pugni, non le permetterà di parlare né di scusarsi, la trascinerà per i capelli. Nina potrà urlare e divincolarsi, quando Emmanuel l’avrà trovata non la lascerà più.

Esce dalla macchina barcollando. Si regge male sulle gambe, probabilmente la stanchezza delle ultime settimane. Continua a prendere gli antidepressivi, senza i quali si sarebbe già sparato un colpo di pistola. Ma se deve andarsene al creatore non lo farà da solo, porterà Nina con sé, è la sua ossessione.

Apre un cancellino usurato dal tempo con una serratura che ha l’aria di non aver mai chiuso niente in vita sua. Suona alla porta. Aspetta un minuto. Gli apre una donna dagli occhi cisposi, probabilmente stava dormendo.

«Lei è Marion?».

Marion non risponde, si domanda cosa ci faccia a mezzanotte quel bel giovane elegante con le scarpe nuove sul suo zerbino logoro. Dà un’occhiata alla macchina sportiva parcheggiata sotto un lampione alle sue spalle. È una candid camera? Certe volte capita che Patrick Sabatier e la sua squadra si presentino a casa di gente come lei per fare regali a sorpresa. Come si chiamava quel programma? Ma alla televisione non lo fanno più.

«C’è Nina?» finisce per chiedere il bel giovanotto.

La domanda la coglie talmente di sorpresa che riesce appena a dire:

«Che Nina?».

«Sua figlia».

Nessuno le ha mai parlato di lei chiamandola “sua figlia”.

Quando l’ha mollata al vecchio la piccola era appena nata. Quando pensa a lei la chiama sempre “la piccola”, come per tenerla a distanza. Non dice mai “mia figlia”, perché niente è suo, niente le appartiene.

Da un pezzo le hanno tolto tutto.

Quando le chiedono se ha figli Marion risponde di no, così smettono di farle domande. Comunque nessuno si interessa a lei, nessuno le chiede mai niente.

«Posso entrare?».

Marion ci pensa un attimo, poi si ricorda che la casa è pulita, quel pomeriggio ha fatto le faccende, spolverato e passato lo straccio, allora gli fa un cenno con la testa: «Prego».

C’è puzzo di sigaretta spenta.

La televisione occupa tutta la stanza principale. Divano grigio in similpelle proprio di fronte, tavolino basso e, sul fondo, una cucina in cui troneggia un microonde.

«Sono il marito di sua figlia» dice Emmanuel in tono abbattuto sedendosi sul divano.

Chiude gli occhi. Gli è bastato uno sguardo per capire che Nina non ha mai messo piede in quel luogo. Si sente stanco. Vorrebbe non muoversi più. Si è appena fatto più di cinquecento chilometri inutilmente, solo per ritrovarsi di fronte a quella donna di cui Nina gli aveva detto che era magra e volgare. Non è più magra, è gonfia, grassa, con le pantofole sformate e l’aria scoraggiata.

«Ah, non sapevo che si fosse sposata» fa Marion infilandosi un gilet. «Vuole bere qualcosa?».

«Se mi fa compagnia».

Marion sorride. Apre un armadietto della cucina in cui ci sono bottiglie cominciate di sciroppi, pastis, porto e amaro.

«Sennò ho del moscato in frigo».

«Vada per il moscato».

Versa un po’ di liquido ambrato nel bicchiere di Emmanuel e un po’ per sé.

«Da dove viene?».

«Da La Comelle».

«Uh, mi fa strano sentir parlare di laggiù».

«Vive sola?».

«Sì... E perché la sta cercando?».

Non riesce a dire né “Nina” né “mia figlia”.

«Perché è sparita».

«Sparita come?».

«Se n’è andata dall’oggi al domani».

«Perché?».

«È quello che vorrei capire».

Emmanuel trangugia il suo moscato d’un fiato.

«Posso averne ancora un po’?».

Marion gli riempie il bicchiere quasi fino all’orlo e già che c’è ne versa un po’ nel suo. Benché lei non gliel’abbia proposto, Emmanuel ha deciso di dormire sul divano. Non ha il coraggio né la forza di trovare un albergo nei paraggi a quell’ora. Marion, seduta di fronte a lui su una sedia, lo osserva sorseggiando il vino dolce. Ha quasi finito di bere il secondo bicchiere. Quell’uomo ha subito trovato il suo punto debole.

«Che posso dirle, buon sangue non mente... Anch’io me ne sono andata».

«Nina le ha dato sue notizie ultimamente?».

«No» risponde lei come se le dispiacesse.

Sembra sincera.

«Secondo lei dov’è?» chiede Emmanuel con la forza della disperazione.

Marion lo guarda come se fosse uscito di senno o avesse sbagliato persona. Non sa che l’ha abbandonata quando non aveva neanche due mesi?

Anzi, non l’ha abbandonata, l’ha affidata al vecchio. E quando aveva pensato di riprendersela era troppo tardi, il tempo era passato, la figlia camminava e parlava già come una bambola rotta cresciuta troppo in fretta.

Era tornata a trovarla due volte, aveva abbracciato la piccola sconosciuta, ma non aveva provato niente. La bambina apparteneva al vecchio, Marion si era resa conto che affidandola a lui l’aveva persa.

E comunque che ne avrebbe fatto? La piccola stava meglio dove stava.

Il giovanotto seduto di fronte a lei, che si sta versando il terzo bicchiere, sa che lei non l’ha mai vista adulta?

L’ultima volta è stata in occasione del funerale del vecchio. Marion sente l’alcol riscaldarle il sangue. Le fa sempre quell’effetto, le viene voglia di parlare, di vuotare il sacco.

«Prima ero una ragazza come si deve, carina e allegra. Ridevo sempre e andavo bene a scuola... Non bisogna credere alle apparenze. Sapevo parlare bene, prendevo bei voti. Poi mia madre si è ammalata. Per mesi l’ho implorata di farsi curare, ma mio padre non ha mai voluto... Lei diceva: “Ma no, non ti preoccupare, mi passerà”. Lui non voleva che varcasse la porta, che se ne andasse, che finisse all’ospedale, voleva tenersela per sé e voleva che lei si curasse nel suo letto, a casa. Faceva venire il medico di famiglia, che non ci capiva niente e le dava le medicine sbagliate. Io li supplicavo, dicevo a mio padre: “Porta mamma all’ospedale, dove sanno come curarla”. Lui cocciuto come un mulo. Se si potesse tornare indietro, ce la porterei io... La cosa è andata avanti un anno. Quando il vecchio si è deciso era troppo tardi, è morta appena arrivata in ospedale, non ha avuto neanche il tempo di disfare la valigia... Quando ho perso mia madre la mia testa ha fatto il botto. La sua scomparsa mi ha... ucciso. Mi sono messa a fare la vitaccia, a uscire senza permesso, sono diventata ingestibile, come diceva lui. Lo dicevano anche i vicini: “La Marion è ingestibile”. Tutti lo compiangevano, “Poverino” dicevano. Povero stronzo, altroché».

«Chi è il padre di Nina?».

Marion si accende una sigaretta. Tabacco nero che appesta l’aria.

«Sto cercando di smettere, ma non ci riesco... Vuole un altro bicchiere?».

«Volentieri».

«Il padre... se n’è andato lontano. L’ho avuta da sola. Gliel’ho detto, facevo la vita... quella sbagliata, non la bella vita».

«Perché non ha tenuto Nina con sé?».

«Non potevo, non ne ero capace. Posso chiederle una cosa?».

«Sì».

«Ha il numero di telefono di... Nina?».

«Sì».

«Può darmelo?».

«Non ci fa niente, ha il cellulare perennemente spento».

«È per avere qualcosa di suo, anche se è solo un numero».

Emmanuel si stende.

«Posso dormire un po’?».

«Prego».

Lei spegne la sigaretta e osserva l’uomo steso sul divano comprato da Conforama in dieci rate senza interessi quando ha lasciato Arthus. Alla fine l’Arrangino aveva la mano troppo pesante. A forza di prendersi schiaffi Marion a un certo punto è scappata.

Come Nina. Ma Nina perché se n’è andata? Il marito sembra un tipo gentile, dopotutto.

Esistono i mariti gentili?

“Ora sto tranquilla” pensa Marion. “Do da mangiare ai gatti randagi del quartiere, d’estate innaffio i gerani, lavoro part-time in una mensa e prendo qualcosa di sussidio sociale, non è una gran vita, ma è pur sempre vita. E nessuno mi rompe più i coglioni. Uomini non ne voglio più, né nel letto né in cucina. Ho già dato... Ma lei perché se n’è andata?”.



*



Cinque del mattino. Nina viene svegliata da un cane.

Nel corso delle settimane ha imparato a riconoscerli. Quello che abbaia è Paprika, un vecchio spaniel incrociato con un cocker. Ha la voce spezzata di chi ha latrato troppo. Dà un’occhiata alla radiosveglia. Perché abbaia così presto? Ha sentito qualcosa o qualcuno? In genere i cani cominciano ad agitarsi più tardi, quando arriva Lili con gli altri impiegati e i volontari.

La macchina della paura si mette in moto: è lui e i cani l’hanno sentito.

È più forte di lei: mani, muscoli, stomaco, tutto si contrae, si chiude, si stringe. Paralizzata dal terrore, rimane a lungo sdraiata con gli occhi spalancati a guardare il soffitto con i sensi all’erta, cercando di cogliere il minimo rumore inconsueto. Le sembra perfino di sentire qualcuno che sta manomettendo il saliscendi dell’ingresso.

Si alza con sforzo alle cinque e trentacinque, non accende la luce, fa tutto al buio, si è abituata a lasciare spenta la plafoniera, a vivere nell’oscurità.

Si trascina fino alla finestrella del bagno, sale sulla tazza del gabinetto, scosta la tendina. Non c’è anima viva. Le gambe le tremano talmente che per poco non cade. Mette a scaldare l’acqua, una tisana la calmerà.

Alza un po’ il termostato del riscaldamento, si copre le spalle. Sale di nuovo sul gabinetto, osserva a lungo, i suoi occhi scrutano la notte, i canili sono immersi nel buio. Paprika deve aver fiutato un altro animale, una volpe o un topo.

Lili aveva ragione. Da principio si stringe il cuore a vedere quelle povere bestie nei canili, poi ci si abitua. La prima volta ti guardano come se rappresentassi un’occasione di fuga, oppure sono talmente abbacchiati da stare tutto il giorno nascosti dietro una paretina che li protegge dal freddo e dagli sguardi, poi ti vedono come quello o quella che li porta fuori e dà loro da mangiare.

Gli animali affluiscono dai posti più disparati, ma soprattutto da strade, boschi e cassonetti. La settimana scorsa ne hanno ritirati cinque da un allevamento non affidabile.

Da due mesi Nina dorme accanto a loro.

L’unica differenza tra lei e gli animali è che lei non aspetta nessuno che venga a prendersela. Desidera solo la tranquillità e appena sente il motore di una macchina invece di essere contenta si nasconde, sparisce all’interno del proprio corpo. Sa che Emmanuel la sta cercando dappertutto, lo sente, si sveglia ogni notte in un bagno di sudore perché ha il suo odore nel naso, come se lui fosse nella stessa stanza, chino sul suo letto.

Lili le ha mostrato l’avviso di ricerca che Emmanuel ha fatto pubblicare sul giornale locale e lei ha guardato spaventata quella vecchia fotografia di se stessa. Il marito deve aver rovistato fra le sue cose alla ricerca di una traccia, come si fa per catturare un animale nel corso di una battuta di caccia. È talmente fuori di testa che con tutta probabilità ha annusato la sua biancheria.

È capace di tutto.

Nina lo sapeva da un pezzo, ma allontanarsi l’ha resa ancora più consapevole, le ha fatto capire a fondo la perversione del marito.

Certe volte se ne sente responsabile. «Era carino quando l’ho conosciuto, è diventato così per colpa mia». Quando tira fuori frasi di quel genere Lili le risponde con aria ironica: «Ti darei due schiaffi, tanto per rimetterti a posto le idee».

L’unica cosa che Nina rimpiange è di non essere mai ripassata da casa a recuperare qualche effetto personale, la maglietta e il golf preferiti, i libri e la scatola delle fotografie. Ce n’era una del matrimonio dei nonni e tante di Étienne, Adrien, Louise, Joséphine e Marie-Laure.

Il giorno della fuga le cose sono andate talmente in fretta che non ha avuto il tempo di voltarsi indietro, ha fatto tabula rasa della propria vita lasciandosi tutto alle spalle, come quando uno muore in un incidente stradale e sul tavolo di casa sua vengono ritrovate le briciole della colazione, la tazza di caffè ormai freddo e la gruccia vuota un po’ di traverso da cui prima di uscire ha staccato il cappotto.

Doveva andare così, senza starci a ragionare.

Dopo essersi conosciute, uscendo dalla caffetteria del centro commerciale Lili e Nina erano andate al parcheggio dove avevano lasciato le rispettive macchine e si erano guardate.

«È sicura di voler tornare da suo marito?» le aveva chiesto Lili.

«Non ho scelta».

«Non ha una famiglia?».

«Nessuno».

«Amici?».

«Potrei andare dai genitori di Étienne... insomma, dai genitori di un amico... ma mio marito li conosce, mi ritroverebbe in cinque minuti».

Lili aveva caricato nel bagagliaio le scatolette di cibo per animali, poi aveva sollevato la testa.

«Io recupero cani e gatti. Mi è anche capitato di salvare porcellini d’India e galline... ma mai una giovane donna».

Nina aveva sorriso per la prima volta da quando Lili l’aveva fermata nel reparto frutta e verdura.

Mezz’ora dopo la Polo era nascosta in un garage di cui solo Lili aveva la chiave e Nina nella sua camera degli ospiti. Poi più nulla, un silenzio abissale.

«E ora che faccio?».

«Aspetti» aveva risposto Lili. «Aspetti tutto il tempo che ci vorrà».

Era come stare in prigione, chiusa tra quattro mura, con la differenza che in prigione si possono ricevere visite, si ha diritto a un incontro in parlatorio una volta alla settimana.

Per evitare che la polizia la cercasse Lili le aveva consigliato di scrivere una lettera d’addio al marito. Nina l’aveva scritta in tre copie, una per Emmanuel, le altre due per Étienne e Adrien.

Quando aveva dato le tre buste a Lili perché le imbucasse aveva avuto la sensazione di gettare il proprio passato nella spazzatura. Rimaneva solo il vuoto del presente. Tutto da costruire.

Quindici giorni dopo essere arrivata Lili aveva dato una bella ripulita e l’aveva invitata a trasferirsi in un piccolo monolocale situato all’interno del rifugio, proprio in fondo, al riparo dagli sguardi, anche da quelli degli altri collaboratori.

«Così avrai la tua privacy. E la sera dovrai solo attraversare la strada per venire a cena da me».

Nina abita in una stanza spartana di venti metri quadrati con due finestre sul retro del rifugio che affacciano sulla campagna circostante. Solo la finestrina del bagno dà sui canili. In quello stesso locale ha vissuto a lungo Annie-Claude Miniau, la fondatrice del luogo.

«Qui ti sentirai a casa tua. C’è la televisione, molti libri e il frigo pieno».

«Io non ho niente, Lili, neanche un centesimo per risarcirti».

Nina si era tolta la fede, l’anello con lo zaffiro e quello di diamanti.

«Vendendo questi potrei reggere per un po’».

«Metti via quei gioielli, ci penseremo poi» le aveva risposto Lili.

Ma poi quando? Quanto tempo dovrà rimanere nascosta? Aveva chiuso gli anelli in un cassetto.

Quando esce a sgranchirsi le gambe si mette i jeans e un giubbotto col cappuccio. Ha già perso dieci chili. Non ha più bisogno di bere per reggere la situazione né di prendere quegli ormoni che la stavano distruggendo, prende solo qualcosa per dormire, sennò ha gli incubi. Lili le ha comprato qualche vestito e il necessario per il bagno. Fa lei la spesa, da due mesi Nina non si è più allontanata dal rifugio.

«È come se tu stessi nascondendo una clandestina o una criminale di guerra».

«Al mondo sono due i posti giusti in cui nascondersi: i cimiteri e i rifugi per animali abbandonati. Nessuno viene da queste parti. La gente ha paura di prendersi malattie o di essere morsa».

Il rifugio sorge tra due edifici dismessi, lontano dal centro di La Comelle. Lili è l’unica che rimane tutto il giorno. La mattina, dalle nove all’una, ci lavora una decina di persone e rari sono i visitatori che si presentano senza aver telefonato prima. Quanto a quelli che vengono a mollare il cane o la nidiata di gattini, si muovono a testa bassa e filano via come ladri, quindi non c’è rischio che vadano a raccontare di aver visto una figura incappucciata aggirarsi tra i canili... Che ne sanno delle persone che si muovono in quel luogo?

Deve solo stare attenta a non farsi vedere mai dai due agenti della municipale che vengono a lasciare nella zona di transito gli animali raccolti per strada.

Dopo l’una, quando tutti se ne sono andati, quando sente l’ultima macchina uscire dal parcheggio, Nina esce, fa il giro dei box, accarezza gli animali, ci parla. Adesso che la conoscono, gli animali le fanno le feste, non hanno più paura, è una di loro, non fanno differenza fra lei e loro.

In quel dicembre 2000 ci sono trentadue cani e quarantanove gatti. Dopo averli salutati tutti va in ufficio a mangiare un panino con Lili. All’ora di pranzo i cancelli sono chiusi. Stanno in santa pace, parlano del più e del meno come due vecchie amiche, si scambiano notizie dei rispettivi mondi.

«Perché fai questo per me, Lili?».

«Perché no?».





74


27 dicembre 2017



Conosco interi brani di Bianco di Spagna a memoria» dice Nina.

Stesi tutti e tre sul letto grande, abbiamo appena guardato due episodi di Breaking Bad. A me è piaciuto un sacco, Nina è meno entusiasta.

Ora sono nel letto singolo. In fondo, fin dalla più tenera età avrei dovuto dormire in un letto a due piazze.

È il momento scelto da Nina per annunciare che conosce il mio romanzo a memoria. Comincia a recitarne un brano. Nella penombra la sua voce mi perfora.



Lei. Quando le chiedo: «Come ti piacerebbe chiamarti nel mio romanzo?» mi risponde: «Angélique». Lui scoppia a ridere: «Che banalità!». Quando chiedo a lui: «Come ti piacerebbe chiamarti?» risponde: «Kurt. Come Kurt Cobain». Lei non fa commenti, si accontenta di sorridere. Angélique vive così, accontentandosi. E io mi nutro del suo perenne essere soddisfatta.



Nina si ferma, come se avesse il libro sotto gli occhi, voltasse qualche pagina e ricominciasse a leggere.



Adoro guardarli ballare, camminare, muoversi. Ci sono persone che uno passerebbe la vita a osservare. Non è voluto, loro non fanno niente apposta, è per questo che sono diversi dagli altri. Ancora oggi non capisco perché si siano degnati di guardarmi. A scuola, quando c’è l’appello per formare le classi, ci accorgiamo che i nostri cognomi cominciano con la stessa lettera, sono accostati. Grazie a quel caso dell’alfabeto, o per colpa dello stesso, Angélique ci prende per mano, uno per lato, come tre pezzi di un puzzle che combacino, che rientrino nell’ordine naturale delle cose. Ci incolliamo a lei. Ha un buon odore, un odore che conosco a memoria, un misto di sapone alla mandorla e di detergente per lavare i neonati. Resta attaccato ai vestiti che le rubo e che le restituisco dopo un po’: «Tieni, te l’eri scordato a casa mia». A undici anni si cosparge di vaniglia, me la mangerei. Le sue forme cambiano, si fanno gradualmente più arrotondate. Vorrei essere lei. Ogni volta che mi fa un ritratto spero di scoprirci la ragazza che sono, spero che mi veda, che le matite le indichino la strada per arrivare a me. Quando gioco con Angélique sono la sorella, anche se lei non lo sa. Tuttavia non mi travesto mai, non sono un maschio effeminato, sono una femmina mancata, sbagliata, riuscita male.



Nina si ferma di nuovo. Non riesco a dire una parola. Ho scritto Bianco di Spagna tanto tempo fa e non l’ho mai riletto. Risentirlo dalle sue labbra mi sconvolge. Étienne non apre bocca. Lo sento respirare. Teme forse di sentire un brano che lo metterebbe a disagio o in una situazione difficile?



Kurt è magnifico. Ha una disinvoltura naturale e uno sguardo particolare, errante, che è il segno della sua libertà, l’etichetta. Non elemosina mai la vita, è a suo agio dappertutto...



«È rimasto un po’ di vino?» chiede Étienne.

Mi alzo, svuoto il fondo della bottiglia in un bicchiere e glielo do.

«Grazie».

Mentre passo Nina mi afferra la mano.

«Quando ho letto Bianco di Spagna mi sono sentita tristissima per non essere stata capace di vederti, poi ho capito che in fondo hai un’anima sola. Che sia quella di Adrien o di Virginie, sei la stessa persona, la tua anima non ha genere. Non ci si avvicina alle persone perché sono maschi o femmine, ma per quello che emanano».

Le do un bacio sulla mano e torno nel lettino senza dire una parola. Non ho niente da aggiungere.



*



Devono essere le tre e non riesco a dormire, mi proietto ricordi a ciclo continuo, è più forte di me. Ascolto gli altri due respirare. Non dormo con loro dall’addio al nubilato di Nina. Quella notte abbiamo detto addio anche alla nostra infanzia. Benché Nina non stia più recitando brani del mio romanzo ho la sensazione di sentirla ancora, come un eco immaginario.

Credevo che stessero dormendo, invece Étienne si alza e dice: «Mi manca già mio figlio». Non lo vedo in faccia, ne intuisco soltanto la gigantesca corporatura che attraversa la stanza.

«Vuoi tornare indietro?» sussurro per non svegliare Nina.

«Dove?».

«A Lione. Vuoi che facciamo dietrofront?».

«Non c’è ritorno possibile».

«Secondo Louise sì».

«Non ti ci mettere anche tu».

«...».

Lo sento aprire la finestra del bagno e accendersi una sigaretta.

«E poi, pensa se scoprono che le ossa trovate nel lago sono di Clotilde...» continua sottovoce. «T’immagini le rogne a cui andrei incontro? Non voglio più sentir parlare di quella storia... Non sai il sollievo quando ho saputo che avevano ripescato la macchina».

«Pensavo che la cosa ti avesse angosciato».

Ci mette un po’ a rispondermi.

«Al contrario. È la prova che non ho sognato, che non sono pazzo, che ho proprio visto quella cazzo di macchina colare a picco. Troppe volte mi sono chiesto se fosse successo davvero».

«Credi che Clotilde sia là dentro da tutti questi anni?».

«Era capace di tutto... Comunque non lo saprò mai».

«Perché no? L’analisi del DNA lo dirà».

«Sarò morto prima».

«...».

«Ti prenderai cura di Louise?».

«Sì».

«Me lo giuri?».

«Te lo giuro».

«Ce l’hai sempre con me?».

«A morte... Ti odio per esserti servito di me, per avermi ricattata...».

«Lo capisco. Sono stato uno stronzo».

«Anch’io... Con Nina».

«Perché hai mollato tutto? Parigi, il teatro, quella vita lì... Le cose ti stavano andando alla grande».

«Era un inferno. Tornare a La Comelle mi ha salvata».

Chiude la finestra e viene a sedersi sul mio letto.

«Perché non ti sei mai fatto tagliare l’uccello?».

«E la miseria, Étienne, che delicatezza! Autentica classe...».

«Shhh, parla piano, svegli Nina».

«...».

«Okay, scusa... Sai bene che queste cose mi mettono a disagio. Non sono bravo con le faccende di... di...».

«Di froci? È questa la parola che cerchi? Non sono omosessuale, Étienne, sono una donna».

«Sei una donna che ama mia sorella. Quindi sei omosessuale».

«Non mi va di parlare di quest’argomento con te».

«Perché? Sto morendo, tanto vale dirmi tutto... Hai paura, vero?».

«Esatto, ho paura».

«Di che hai paura?».

«Della felicità, della liberazione, di diventare quello che sono. Non so cosa sono».





75


Cinque nomination ai premi Molière per Figli in comune, ma a vincere tutto è stato Una bestia sulla luna di Richard Kalinoski con la regia di Irina Brook. Prodigioso, magistrale. Adrien non ha mai visto niente di così sconvolgente. Per tutta la vita ricorderà l’interpretazione di Simon Abkarian e Corinne Jaber. Era uscito dal Théâtre Marigny con le mani che gli tremavano.

Ce l’ha comunque con quelli che hanno votato. È come se l’ambiente professionale avesse voltato le spalle al suo lavoro. Ci rimugina sopra con amarezza. “Certo, è molto più facile dare il primo premio al genocidio armeno che non a un dramma intimistico familiare”.

Dopo la cerimonia non partecipa alla cena organizzata in onore dei vincitori, preferisce tornare a casa a piedi piantando in asso il resto della troupe. Non si inventa neppure un mal di testa, dice che tutta la kermesse lo affatica, che preferisce andarsene. Non gli va di congratularsi con i premiati.

Cammina da solo nelle vie di Parigi, l’aria è tiepida, ancora un’estate che si avvicina a passi felpati. Che ne farà?

Da qualche settimana ha voglia solo di Louise e nessun altro. Perché pensa una cosa del genere? Ha sempre avuto soltanto voglia di Louise.

“Quant’è cupa la tua esistenza, vecchio mio. Oh, scusa, vecchia mia... vecchi miei... Fate davvero una bella coppia, voi due”.

Adrien telefona spesso a Louise. Stasera voleva accompagnarlo, stargli accanto, vestirsi carina. Lui le ha spiegato che preferiva “mantenere il mistero”.

«Non voglio far sapere che c’è qualcuno nella mia vita. Capisci, Louise, immagina che riceva un Molière, nessuno deve sapere che esisti».

«Che esisto io o che non esisti tu?».

E ha riattaccato.

“Ben mi sta”.

Prima della cerimonia Louise gli ha comunque mandato un messaggino.



Buona fortuna, sono fiera di te.



Lui le ha risposto:



Ti amo.



Adrien non ha notizie di Nina, Louise nemmeno. È scomparsa nel nulla, ma non come Clotilde, il caso è diverso. Nina è andata via da sette mesi senza lasciare un recapito, ma scrivendo una lettera d’addio. Ogni volta che gli viene in mente Nina, Adrien scaccia il pensiero.

Dopo aver visto Étienne alla brasserie La Lorraine nell’ottobre scorso, Adrien non ci ha pensato due volte e non ha aspettato un solo giorno per telefonare alla gendarmeria di La Comelle e chiedere di Sébastien Larand come gli aveva detto Étienne, «un compagno di scuola che adesso è sottufficiale dei gendarmi».

«Adrien Bobin? Certo che mi ricordo. Ehi, di’ un po’, sei diventato famoso... Con mia moglie ti abbiamo guardato alla trasmissione di Poivre d’Arvor... Hai parlato benissimo, davvero».

«...».

«A che devo l’onore della telefonata?».

«Volevo dirti che la sera in cui Clotilde Marais è scomparsa ero con Étienne Beaulieu».

«Sì, me l’ha detto».

«In realtà sono stato con lui tutto il giorno e la notte. Dopo il funerale di Pierre Beau siamo andati insieme al lago della foresta ad aspettare Clotilde... Io sarei dovuto andarmene quando arrivava lei, ma non è mai arrivata, così siamo tornati insieme a casa di Nina Beau e...».

«Scusa, Adrien, ma perché dici queste cose oggi?».

«Perché Étienne non abbia noie nel caso venga sospettato... e...».

«Non lo sai?».

«Non so cosa?».

«Pare che qualcuno abbia visto Clotilde Marais».

«...».

«Una di Châlons in vacanza a Salvador de Bahia... È sicura che sia lei».

«Come fa a esserne sicura, la conosce?».

«Ha visto il programma di Pradel. Una ragazza che somigliava in tutto e per tutto a Clotilde Marais stava bevendo una cosa in un bar e quando questa tizia si è avvicinata per chiederle se fosse proprio la ragazza scomparsa di cui aveva visto la foto in televisione quella se n’è andata senza rispondere, come presa in castagna... Testimonianze di questo genere valgono quel che valgono, ma perché no. Comunque non possiamo intraprendere ricerche, non è un rapimento, è un allontanamento volontario. Ognuno fa quel che vuole. Per noi è un caso archiviato».



*



A La Comelle la notizia si è sparsa come un lampo: Clotilde Marais sarebbe stata vista in Brasile. Emmanuel è furente, significa che quello stronzo di Étienne Beaulieu non verrà mai indagato.

Eppure non si può dire che non ci abbia provato.

Emmanuel ha subito odiato Étienne, fin dalla prima volta che gli ha stretto la mano, quando Nina gliel’ha presentato come «l’altro suo miglior amico». Étienne era di una disinvoltura che lui, figlio prodigio, non aveva mai posseduto.

Salutando Adrien non aveva provato niente, l’odio per Étienne invece era stato immediato. Quel modo che Nina e lui avevano di guardarsi, quella complicità... Era il giorno del funerale di Pierre Beau. Nina non si era mai staccata dai due amici, ma a disgustare particolarmente Emmanuel era stata la mano che stringeva quella di Étienne.

Dopo la cerimonia in chiesa non era andato al cimitero, conosceva Nina solo da pochi giorni, sarebbe stato fuori posto. Aveva deciso di raggiungerla più tardi a casa dei Beaulieu.

Se n’era andato con i genitori, il padre l’aveva lasciato in ufficio. Emmanuel era rimasto seduto per cinque minuti, incapace di concentrarsi, con lo sguardo nel vuoto. Poi, dato che la sua macchina era troppo riconoscibile, era salito su un’automobile della società per seguirli, accodarsi al corteo.

Era ripassato davanti alla chiesa, il carro funebre era ancora lì.

Al cimitero si era tenuto a distanza di sicurezza. Faceva un caldo torrido, si era messo sotto un albero a osservare Nina e i due amici appiccicati l’uno all’altro, tre sagome che formavano un’unica ombra. Per tornare alla macchina aveva aspettato che tutti se ne fossero andati. Era passato a casa a farsi la doccia e cambiarsi, poi era andato dai Beaulieu. Appena arrivato aveva visto Nina sul divano con lo sguardo nel vuoto e sempre la maledetta mano in quella di Étienne. Accanto a loro era seduta Clotilde Marais, una graziosa biondina dall’aria triste che aveva gli occhi fissi su Étienne, anche se lui la ignorava.

Emmanuel si era avvicinato a Nina, che l’aveva a stento guardato. In quel momento aveva capito di averla persa, Nina se ne sarebbe andata e lui non avrebbe potuto fare niente per trattenerla. Con un bicchiere in mano era andato a scambiare due parole con Marie-Laure. Che poteva dire di quel defunto di cui tutti parlavano? Non conosceva il “caro postino”. La cosa terribile era che a investirlo fosse stato un camion della sua ditta. Nina gli avrebbe necessariamente portato rancore. Era tornato da lei, le aveva dato un bacio sui capelli, ne aveva respirato il sudore e lo shampoo al cocco, aveva avuto voglia di rovesciarla sul divano e possederla davanti a tutti.

Era cotto, pazzo d’amore.

«A stasera. Mi chiami?» le aveva detto in un soffio.

«Sì».

Un sì pronunciato nel vuoto, come rivolto al vento.

Emmanuel era uscito da quella casa estenuato.

Non riuscendo a decidere di andarsene aveva aspettato. Ma cosa?

Aveva visto Nina tornare a casa da sola, percorrere il tragitto curva per il dolore. Camminava veloce, come se cercasse di scappare dalla propria esistenza.

L’aveva seguita prudentemente con la macchina, attento a non farsi scoprire. Arrivato dalle parti di casa Beau si era fermato in una via parallela e aveva spento il motore.

Bobin e Beaulieu erano arrivati circa un’ora dopo di lei.

Emmanuel era rimasto in macchina tutto il pomeriggio con i finestrini aperti, senza trovare il coraggio di mettere in moto e andarsene.

Verso le sei o sette di sera Étienne Beaulieu era uscito da casa del nonno di Nina da solo. Emmanuel, come se avesse ormai perso la ragione, l’aveva seguito da lontano. Diversamente da Nina, Beaulieu aveva camminato lentamente fino a casa sua, era entrato e cinque minuti dopo era uscito di nuovo per inforcare la moto.

Emmanuel aveva pensato che era giunto il momento di tornare a casa e fare un tuffo in piscina, che si stava comportando da pazzo, che aveva la camicia fradicia di sudore e la nausea. Il tutto a causa di una mocciosa di diciott’anni, un’erbaccia cresciuta in una città operaia.

Al momento di dirigersi verso la proprietà aveva fatto dietrofront e seguito la motocicletta. Per un attimo aveva addirittura pensato di speronarla. Un colpetto d’acceleratore e il bel ragazzo sarebbe finito dritto al creatore. Tra l’altro Emmanuel non era neanche al volante della sua decappottabile, ma di una macchina della ditta, qualche ammaccatura sulla carrozzeria sarebbe passata inosservata.

Stranamente Beaulieu non si era diretto a casa di Nina, ma dalla parte opposta, aveva preso la strada che portava al lago della foresta.



*



Da sette mesi Nina è nascosta al rifugio per animali di La Comelle. Tuttavia le giornate passano in fretta e lei è quasi felice di quella vita da reclusa. Fino all’una rimane chiusa nella sua stanza, dove fabbrica una serie di oggetti da vendere all’open day che fanno un sabato al mese, piccoli collage incorniciati, portacandele, braccialetti, mosaici, pitture su ceramica.

Lili è affascinata dai suoi dipinti. Nina fa l’evasiva, dice che da piccola ha preso lezioni di disegno. Non tocca più le matite a carboncino né i pastelli a olio: se Emmanuel si imbattesse in uno dei suoi disegni potrebbe riconoscerli e risalire fino a lei.

Durante la giornata dell’open day il pubblico può lasciare cibo, donazioni, coperte, detersivi, sacchi della spazzatura. La gente prende un caffè con il personale e guarda gli animali in vista di un’adozione. Le creazioni di Nina sono esposte all’entrata e vengono quasi tutte vendute. Le persone sono stupite dalla bellezza dei vari oggetti decorativi proposti, che attirano sempre più estimatori. Per il rifugio sta cominciando a diventare un introito non trascurabile. Quando le chiedono da dove provengano, Lili risponde invariabilmente: «Da varie scuole d’arte con cui l’ADPA è gemellata».

Le giornate si sono allungate. La campagna, che Nina vede dal suo monolocale trasformato poco a poco in laboratorio, è cambiata. Gli alberi hanno di nuovo le foglie e il prato è colorato dai fiori gialli di dente di leone. Talvolta, verso le tre del pomeriggio, porta una sedia accanto ai box e rimane una mezz’oretta al sole, oppure si mette su una panchina nel gattile. Aiuta Lili a curare, medicare, fasciare, spazzolare e pulire.

Certe notti, quando i negozi sono chiusi, Lili la porta a fare un giro in centro, tanto per farle mettere il naso fuori, e Nina ha la sensazione di essere morta e tornare tra i vivi per il tempo di un giro in macchina.





76


27 dicembre 2017



Romain chiude il libro. Non riesce a concentrarsi. Pensa a lei.

Più esattamente pensa a loro.

Nella sua mente, bene e male si confondono.

Ieri sera, al telefono, Nina era stata quasi fredda. Perché certe persone appena conosciute ci fanno credere di averle immediatamente capite?

Gli aveva detto di essere in una pensione in Italia con i suoi due amici, tutti e tre nella stessa camera come quando erano piccoli, e che lei dormiva con Étienne.

La sua voce era coperta dal suono di un televisore. Aveva dovuto farle ripetere alcune frasi più volte, forse era stato quello a innervosirla, un po’ come i suoi alunni si infastidiscono se un vecchio professore è duro d’orecchio.

Egoisticamente Romain spera che Nina torni presto, che quel viaggio non si riveli eterno.

Poco prima di riattaccare gli aveva detto: «A proposito, non mi hai mai spiegato perché sei stato trasferito da Marnes-la-Coquette a La Comelle». Ancora una volta lui non aveva capito o non aveva voluto capire. L’aveva fatta ripetere. Nina aveva parlato più forte: «Perché sei stato trasferito a La Comelle? Perché sei andato via da Marnes?».

Stavolta aveva capito bene. Era una domanda o un’insinuazione? Quelle parole l’avevano talmente sorpreso che non aveva saputo cosa rispondere. C’era stata una lunga pausa, era stato tentato di riattaccarle il telefono in faccia. Si era sentito sporco. Non c’è niente di peggio di essere condannati prima di essere stati giudicati, di sentire che gli altri non ti guarderanno più come prima, una paranoia che Romain si porta dietro come un mostro e che gli si appiccica alla pelle.

Dopo un po’ aveva risposto: «Non ti ho detto niente perché non ho nessuna voglia di parlarne». Aveva ostentato anche lui distacco. Dopo qualche frase banale sul tempo che faceva in Italia e la macchina che consumava poco, Nina aveva riattaccato. Romain se n’era subito pentito. Avrebbe dovuto tranquillizzarla, non rispondere a una sciocchezza con un’altra sciocchezza. Era la prima volta che Nina si mostrava stupida. Possibile che fosse come tutti gli altri?

No, Nina non era come gli altri.

L’aveva richiamata subito.

Lei non si era mossa, era rimasta lì a fissarsi le scarpe da ginnastica slacciate sul brutto tappeto dai colori slavati chiedendosi come avesse potuto essere così cogliona. Quando il telefono aveva squillato aveva saputo che era lui. Saputo o sperato. In ogni caso aveva risposto subito.

Romain non dimenticherà mai la sua partenza da Marnes, ma ci pensa meno. Ieri la domanda di Nina l’ha rituffato in ciò che ha vissuto come una sciagura. Ancora oggi non capisce come abbia fatto a risollevarsi.

Si chiamava Rebecca, come il personaggio di Daphne du Maurier. Una premonizione?

Rebecca Lalo, soprannominata Becca dagli amici.

Romain la conosceva come conosceva tutti gli alunni della scuola di cui era preside. Ai consigli di classe trimestrali parlava con i professori del futuro dei ragazzi, dei loro risultati e delle scelte da fare. Quando un alunno entrava in prima media ci metteva un po’ a identificarlo. A fine anno li conosceva tutti e dalla seconda in poi li chiamava per nome. Romain non era severo, ma doveva farsi rispettare. Era giovane, e proprio per questo non doveva far pensare ai ragazzi che fosse un loro amico. Nel corso della sua vita professionale gli era capitato di prendersela con un alunno, di farsi travolgere dalla collera a causa di un comportamento che giudicava sbagliato. Tutti sapevano che poteva arrabbiarsi, alzare la voce e colpire il tavolo col pugno per farsi sentire.

Rebecca Lalo era in terza. Durante il terzo trimestre del 2014, per la precisione l’8 aprile, aveva fatto irruzione nel suo ufficio. Rari erano gli alunni che si recavano da lui spontaneamente, in genere ci andavano solo se venivano convocati, con i genitori o un professore. Per le questioni ordinarie si rivolgevano ai consulenti scolastici, mai al preside. Appena entrata Rebecca aveva detto:

«Il weekend scorso lei è stato a letto con mia madre, la bella bionda che ha rimorchiato al Dickens. Vi ho visto. Mamma ha passato la notte a casa sua».

Era la prima volta che Romain restava a bocca aperta di fronte a un’alunna, incapace di risponderle qualcosa.

«Se non mi dà mille euro lo dico a tutti».

L’ultima frase l’aveva lasciato ancora più sbigottito. Poi era scoppiato in una risata sarcastica.

«Ditemi che sto sognando!».

«Altro che sogno, è in pieno incubo. Mia madre è sposata. Oltre a perdere la reputazione, se lo dico a mio padre lei è un uomo morto».

Romain non si era mai lasciato incastrare o intimidire. Quelle parole gli avevano ridato energia.

«Se non le dispiace, signorina Lalo, nella mia vita privata faccio quello che voglio. Dimenticherò questa conversazione, dimenticherò che ha appena cercato di ricattarmi. Ora esca dal mio ufficio. Non ci siamo mai visti, non ci siamo parlati, non è successo niente, chiaro? Le conviene ubbidirmi».

«Sarebbe a dire?» aveva chiesto lei, sfrontata, senza neppure provare a dissimulare il sorriso provocatorio che aveva sulle labbra.

«Sarò più chiaro. Quel che è successo in questa stanza non è mai accaduto. Per il suo bene, altrimenti...».

«Altrimenti?».

«Farò i passi necessari affinché tenga la bocca chiusa una volta per tutte».

Rebecca si era messa a piagnucolare, lacrime di coccodrillo che avevano avuto il potere di esasperare Romain Grimaldi. In tutta la sua carriera era la prima volta che aveva voglia di prendere a schiaffi un’alunna.

«E se parlo?» aveva chiesto lei tirando su col naso. «Che succederà?».

«Sarà la sua parola contro la mia... La farò cacciare da quest’istituto per insubordinazione e ricatto».

Lei aveva pianto ancora di più.

«No, signor preside, la prego» aveva pigolato.

«Smetta di fare la commedia, signorina Lalo, o mi arrabbio sul serio... Ha superato il limite. La prego di andarsene immediatamente».

Lei l’aveva fissato con aria implorante.

«Se non dico niente mi lascerà in pace? Potrò finire l’anno?».

«Sì... certo».

«Me lo promette?».

«Ma sì. Ora sparisca».

«Non dirà mai quello che è successo?».

«Fuori di qui!».

Allora lei si era lanciata su di lui e l’aveva baciato sulla bocca. Romain l’aveva afferrata per le spalle e respinta, Rebecca si era lasciata cadere e aveva sbattuto la testa sulla scrivania. Si era rialzata subito con moccio e sangue mischiati che le uscivano dal naso.

«Oddio...» aveva mormorato lui.

«Arrivederci, signor preside. Non dirò niente».

Romain aveva fatto per seguirla e portarla in infermeria, poi ci aveva ripensato e si era rimesso seduto, frastornato.

Il vicepreside, nel panico, era entrato e gli aveva chiesto cosa fosse successo: aveva appena visto un’alunna uscire dal suo ufficio piangendo e perdendo sangue. «Preferisco non parlarne» aveva risposto seccamente Romain. L’altro non aveva insistito, ma gli aveva rivolto uno sguardo insospettito. Il primo di una lunga serie.

La madre di Rebecca Lalo... Romain si ricordava perfettamente di lei. Si chiamava Sylvie. «Ma tutti mi chiamano Syl». Ricordava l’incontro al Dickens e la notte che c’era stata dopo la serata in cui avevano bevuto molto. Come poteva sapere che fosse la madre di un’alunna? Aveva ritrovato il suo numero sul cellulare. Nome: Syl. Cognome: birra.

L’aveva chiamata e le aveva raccontato tutto. Terrorizzata, Sylvie Lalo gli aveva fatto promettere di non dire mai che avevano passato la notte insieme. Romain aveva promesso.

Il giorno dopo era stato convocato dalla polizia. La discesa all’inferno era cominciata.



REGISTRAZIONE FORNITA ALLE AUTORITÀ



VOCE REBECCA LALO: Oltre a perdere la reputazione, se lo dico a mio padre lei è un uomo morto.

VOCE ROMAIN GRIMALDI: Se non le dispiace, signorina Lalo, nella mia vita privata faccio quello che voglio. Dimenticherò questa conversazione, dimenticherò che ha appena cercato di ricattarmi. Ora esca dal mio ufficio. Non ci siamo mai visti, non ci siamo parlati, non è successo niente, chiaro? Le conviene ubbidirmi.

VOCE REBECCA LALO: Sarebbe a dire?

VOCE ROMAIN GRIMALDI: Sarò più chiaro. Quel che è successo in questa stanza non è mai accaduto. Per il suo bene, altrimenti...

VOCE REBECCA LALO: Altrimenti?

VOCE ROMAIN GRIMALDI: Farò i passi necessari affinché tenga la bocca chiusa una volta per tutte.

Pianto di Rebecca Lalo.



VOCE REBECCA LALO: E se parlo? Che succederà?

VOCE ROMAIN GRIMALDI: Sarà la sua parola contro la mia... La farò cacciare da quest’istituto per insubordinazione e ricatto.



Pianto di Rebecca Lalo.



VOCE REBECCA LALO: No, signor preside, la prego.

VOCE ROMAIN GRIMALDI: Smetta di fare la commedia, signorina Lalo, o mi arrabbio sul serio... Ha superato il limite. La prego di andarsene immediatamente.

VOCE REBECCA LALO: Se non dico niente mi lascerà in pace? Potrò finire l’anno?

VOCE ROMAIN GRIMALDI: Sì... certo.

VOCE REBECCA LALO: Me lo promette?

VOCE ROMAIN GRIMALDI: Ma sì. Ora sparisca.

VOCE REBECCA LALO: Non dirà mai quello che è successo?

VOCE ROMAIN GRIMALDI: Fuori di qui!



Rumori di colluttazione.



VOCE ROMAIN GRIMALDI: Oddio...

VOCE REBECCA LALO: Arrivederci, signor preside. Non dirò niente.



L’adolescente aveva registrato tutta la conversazione con lo smartphone tranne l’inizio. Si era presentata alla polizia con un trauma cranico dicendo che il preside le aveva fatto delle avances e aveva allungato le mani, che quando lei l’aveva minacciato di raccontare tutto si era arrabbiato e l’aveva picchiata e che, avendo paura di lui, aveva registrato tutto nel caso il colloquio fosse degenerato.

Romain aveva lasciato che lo accusassero senza dire niente.

Era colpa sua. Avrebbe dovuto mantenere la calma, avrebbe dovuto portarla in infermeria, avrebbe dovuto tenere a mente che era una ragazzina di quattordici anni, che era fragile, avrebbe dovuto...

Non aveva aspettato di essere licenziato, si era dimesso. Per settimane era rimasto in casa con le finestre chiuse facendosi portare i pasti a domicilio e non rispondendo al telefono.

Finché, ai primi di giugno, erano arrivati i suoi genitori e per prima cosa avevano aperto le finestre. «Non dovevate farvi venti ore d’aereo solo per dare un po’ d’aria a casa mia» aveva detto loro piangendo.

Poi aveva saputo che Rebecca Lalo aveva ritrattato e che quindi non era più accusato di niente, ma ormai era troppo tardi, la sua reputazione a Marnes-la-Coquette era compromessa, non avrebbe mai potuto rimettere piede a scuola. Tanto più che non riusciva neanche a comprare il pane senza diventare rosso e tremare.

Gli sembrava che tutti lo guardassero con diffidenza.

Malgrado il non luogo a procedere che lo riabilitava si sentiva devastato dalla vergogna, una tortura che gli faceva venire voglia di spegnersi e sparire.

Anziché dargli sollievo, il fatto che la ragazza avesse fatto marcia indietro lo opprimeva ancora di più. Quell’adolescente era decisamente più forte di lui e gli dava una bella lezione. Era ulteriormente crollato, era scivolato in un torpore allarmante, si alzava dal letto solo per andare in bagno. Sollecitato da ex colleghi, alla fine aveva accettato di farsi ricoverare e sottoporsi a flebo di antidepressivi. A salvarlo era stata una psichiatra che l’aveva fatto parlare. Perché si colpevolizzava al punto di voler morire?

Ancora oggi Romain è convinto che sia stata tutta colpa sua, che non avrebbe mai dovuto reagire in quel modo con una ragazzina di quattordici anni.

Nonostante tutto aveva ricominciato a vivere, aveva reimparato a nutrirsi, camminare, apprezzare il profumo del tè e del caffè, mangiare un dolcetto, andare in bicicletta, fare la spesa, ascoltare musica, sgranocchiare popcorn al cinema e attardarsi in una libreria. Aveva esitato a lungo prima di riprendere la carriera scolastica, prima di affrontare di nuovo una quotidianità da dirigente, guardare i ragazzi negli occhi senza pensare a quelli di Rebecca quando si era rialzata col viso insanguinato.

Era stato un cattivo preside, un giovane sfrontato, uno che aveva pensato di guidare e aiutare i ragazzi basandosi su illuminate teorie umaniste, e quando si era ritrovato in una posizione delicata non aveva saputo essere all’altezza.

In Borgogna era stata aperta una nuova scuola media, stavano formando la squadra. Un amico e collega l’aveva spinto a fare domanda: «Sei fatto per questo mestiere, Romain, vai, accetta il posto, smetti di avere paura».

Aveva raccontato tutto a Nina per telefono. Prima di riattaccare lei gli aveva detto: «Grazie della tua fiducia, grazie di avermi detto la verità, grazie di essere venuto a prendere Bob».





77


Se fossi io

Né le pagine da scrivere

Né trovare le parole per dirlo

Mi farebbero paura...

Ma mi lascio la mano

Mi allontano da me

Mi ritrovo al mattino

Sulla via sbagliata

Quando ci si perde per strada

Come venire a capo

Di questi sforzi disumani

Che ci portano a noi stessi

Se fossi io

Né la donna che sono

E neanche l’uomo che dorme nel mio letto

Mi farebbero paura

Se fossi io

Niente di ciò che ho sul cuore

Di ciò che faccio di peggio e di meglio

Mi farebbe paura...15





Novembre 2001



Stanno cenando in otto intorno a un bel tavolo. Filetto di merluzzo agli asparagi. Parlano del discorso di Tony Blair sul futuro dell’Europa col sottofondo di quella canzone che Adrien sente per la prima volta, parole che prendono il sopravvento sulla conversazione benché il volume sia al minimo. Ascolta solo quelle. Più si concentra su ciò che sente e più i suoi gesti rallentano fino a cessare del tutto. È pietrificato. Alla fine qualcuno gli chiede:

«Ti senti bene, Adrien?».

Lui si alza e risponde:

«Non sono Adrien».

Stupore tra i commensali.

«Mi chiamo Virginie».

Nessuno capisce. Nessuno parla. Nessuno osa ridere.

«Cos’è questa canzone?» chiede alla padrona di casa.

«Quale canzone?».

«Quella che abbiamo appena sentito».

«Non ci ho fatto caso».

Quando si rende conto di cosa ha detto, quando vede su di sé gli sguardi da cui fugge fin dall’infanzia, Adrien sviene.

Si risveglia su una barella. Qualcuno gli sta parlando.

«Ha avuto un malore, in questo momento si trova all’ospedale Saint-Louis. Le persone che ci hanno chiamato affermano che prima di perdere conoscenza lei abbia detto cose senza senso, vorremmo sottoporla ad alcuni esami neurologici, è d’accordo?».

«Sì».

«Prima procediamo con qualche verifica... In che anno siamo?».

«2001».

«Che mese?».

«Novembre».

«Come si chiama?».

«Adrien Bobin».

«La sua data di nascita?».

«20 aprile 1976».

«Perfetto».

*



27 dicembre 2017



«Quando sono uscita dall’ospedale Saint-Louis ho preso un treno e lasciato Parigi per sempre, senza rivedere nessuno. Ho mantenuto i contatti solo col mio amico editore, Fabien Désérable. Si è occupato lui di vendere il mio appartamento».

Nina ed Étienne mi guardano. Li trovo belli nella pallida luce del mattino. Sto raccontando loro pezzi della mia vita che non hanno mai saputo, la vita successiva a noi tre.

La mia vita dopo di loro.

Siamo seduti dietro una vetrata in un’area di servizio tra Genova e Firenze. Nina inzuppa un cornetto nel caffè, Étienne non ha fame, si sforza di mandare giù un espresso. Ben strano posto per raccontare di sé.

Nina sgrana i suoi begli occhi scuri.

«Hai mollato tutto per colpa di una canzone?».

«Grazie a una canzone. Non ne potevo più di raccontare bugie a chiunque e soprattutto a me stessa... In fondo Bianco di Spagna non è servito a niente. Pensavo che scrivendo la mia storia nero su bianco sarei guarita... Ma guarita da che? Non sono malata, sono nata nel corpo sbagliato».

«E per tutto questo tempo che hai fatto?» chiede Étienne.

«Ho viaggiato. Tornavo in Francia a Natale per vedermi con Louise all’Hotel des Voyageurs. Poi ne ho avuto abbastanza. Partire è continuare a fuggire. Alla fine ho comprato una casa a La Comelle».

«Perché a La Comelle?» si stupisce Étienne, come se la mia scelta equivalesse a un funerale di prima classe.

«Per Nina, Louise, il tiglio...».

«In che senso per me?» domanda Nina. «Non ci parlavamo più da anni».

«Non parlare con qualcuno non significa ignorare che l’altro c’è, proprio dietro l’angolo».

«Perché non ci hai detto la verità su di te?» chiede ancora Nina.

«Cosa c’è di vero in me?».

«Non eludere la domanda. Riconosci almeno che non hai avuto fiducia in noi».

«Più che altro non ho avuto fiducia in me stessa».

Nina torna alla sua colazione.

Étienne storce il naso.

«Questo caffè non vuole scendere... E perché Virginie? Perché non Sandrine o Julie?» chiede.

«C’è una risonanza tra il nome e la donna che sono. Virginie è la mia identità. Posso cambiare l’aspetto fisico di Virginie, ma non la sua identità. Quando sono arrivata a Parigi ho scritto Bianco di Spagna. Posso cambiare il mio aspetto ogni giorno, ogni ora, ogni minuto, come quel gioco per bambini in cui facce e corpi sono intercambiabili. Ci ho fatto talmente l’abitudine, una brutta abitudine, che l’idea stessa di cambiare sesso mi spaventa. Oggi, così come sono a quarantuno anni, sono alta, bruna e con la frangetta».

Étienne mi guarda come si guardano i pazzi. Cerca di mantenersi impassibile, ma nei suoi occhi leggo che vede in me la follia, vede una persona che ha perso la ragione. Una volta di più capisco perché non ho mai detto niente a nessuno. Da bambina non avrei sopportato quell’incomprensione, non avevo le armi per farlo.

«Con mia sorella fai l’amore?».

«Gioco il jolly! Non risponderò mai a questa domanda, Étienne, tanto più se proviene da te».

Nina sorride. Un sorriso dolce. Quant’è bella quando lascia entrare la luce!

«Per gli altri sono Adrien, per me stessa sono Virginie».

Nina mi prende la mano. L’ultima volta che l’ho tenuta nella mia credo che fosse al funerale di mia madre. Pensare a lei mi distrugge. Scoppio a piangere. Nina mi abbraccia.

«Soffro per colpa mia, perché ho paura di cambiare corpo».

«Perché hai paura?».

«Altro che paura, ho il terrore di vedermi in uno specchio come davvero sono. Louise le ha provate tutte, mi ha fatto conoscere i migliori specialisti, ma so che alcune persone si sono pentite di averlo fatto. La chirurgia del cambio di sesso non è reversibile. Ormoni, asportazione del pene, ricostruzioni e impianti mammari sono altrettante montagne da scalare... E poi c’è un’altra cosa...».

«Cosa?».

«Non sono attratta dai vestiti femminili, abitini, trucco, tacchi alti...».

«Neanch’io» risponde lei. «Il che non mi impedisce di essere una donna».

«Sono cresciuta in questo schema, sono nata donna in un corpo maschile e da quarantun anni sopravvivo così. Forse uccidere Adrien equivale a uccidere Virginie. Come i fratelli siamesi, se muore uno muore anche l’altro».

«Sei una donna che non ha affinità con i cliché di genere» dice Nina. «Vestiti, tacchi, trucco... ma chi è che corrisponde a queste cose? Oggi non significano più niente. Le caselle non hanno il minimo senso».

Segue un lungo silenzio, rotto di nuovo da Nina.

«In Bianco di Spagna il tuo personaggio si fa operare, va fino in fondo. È la storia di una liberazione. Non vuoi evadere da Adrien? Mi è piaciuto un sacco il momento in cui il tuo personaggio cammina per strada con il nuovo corpo... Tutto è cambiato, niente è cambiato, la percezione di ciò che mi circonda è la stessa, ma gli altri si rivolgono a me per la prima volta, sono appena nata e ho vent’anni. È bellissimo e dà speranza. Quando ti ho rivista a La Comelle, quando ti incrociavo in macchina, non capivo perché fossi ancora Adrien».

«Bianco di Spagna è un romanzo. I romanzi servono a scrivere ciò che si è incapaci di fare nella vita vera».

«Non solo» insiste Nina.

«Mia sorella che ne pensa?» interviene Étienne.

«Dice che è normale avere dubbi e incertezze, ma il fatto di avere paura non mi esime dallo sbagliare. Louise pensa che io sia un uccellino in gabbia fin dalla nascita, un uccellino che va liberato».

«Quando pensi a te, ti pensi uomo o donna?» chiede Nina.

«Donna».

«È la prima volta che ci parli di te. Per davvero, voglio dire. E ci conosciamo da trentun anni. È già un passo avanti».

«Sì, è già un passo avanti».

Usciamo dall’autogrill e ci dirigiamo al parcheggio, Nina in mezzo, Étienne a sinistra, io a destra. Nina dà la mano a entrambi. Il cielo è azzurro e terso.

«Ci fermiamo a Firenze?».

«Mi piacerebbe dormire a Napoli stasera» risponde Étienne, «ma se guida Nina ci arriviamo domattina. Dovete lasciar fare a me, com’era l’accordo fin dall’inizio».

«Siamo a circa seicento chilometri da Napoli» osservo.

«Va bene, Étienne, mettiti tu al volante, ma ci fermiamo ogni due ore come avevamo detto».

«Sì, mamma».

«Come ti senti?» gli chiedo.

«A dire la verità piuttosto bene, per uno che sta per tirare le cuoia».





15 Zazie, Si j’étais moi.





78


1° gennaio 2003



Ieri sera gli amici lionesi hanno festeggiato l’ultimo dell’anno a casa sua. Non l’hanno mai abbandonato, loro, a differenza di quella, la stronza, l’infame, la carogna.

Tutti stanno dormendo al piano di sopra o nelle dépendance. Ci sono bottiglie di champagne abbandonate qua e là. Nathalie ha sparecchiato i resti del cenone prima di tornare a casa, ma loro hanno continuato a festeggiare tutta la notte.

Sono appena le otto. Emmanuel non ha chiuso occhio. Seduto sul divano con in mano un caffè, medita.

Nina si è volatilizzata ventisei mesi fa. Ha perso ogni speranza di ritrovarla.

È arrivato perfino a consultare maghi e veggenti. Pendolino, tarocchi, sfera di cristallo, ha provato di tutto e sentito di tutto: che era morta e sepolta nel Puy-de-Dôme, che si trovava in Irlanda, per la precisione a Cork, un indirizzo al quale Emmanuel si era recato, ma da quelle parti nessuno l’aveva mai vista. L’ultima, un’astrologa di chiara fama, aveva affermato che Nina era così vicina a La Comelle, «entro un raggio di tre o quattro chilometri al massimo», che poteva sentirne il profumo. Ciarlatani pronti a estorcergli tutto il denaro possibile in cambio di informazioni stravaganti.

Fine delle speranze.

Non tornerà più. Perché dovrebbe tornare in quel buco di paese?

A meno che...

A meno che non pensi di avere campo libero.

Nina è affezionata a Marie-Laure Beaulieu. Se viene a sapere che lui se n’è andato è possibile che torni in punta di piedi per andare a trovare la madre di Étienne.

E lì lui la prenderà. L’idea gli strappa un sorriso.

Fa il numero di telefono dei genitori in Marocco. Risponde Gé dopo cinque squilli.

«Pronto?».

«Buon anno, mamma».

La madre sembra appena sveglia. “Ha una voce strana” pensa subito Emmanuel.

«Buon anno, caro» risponde dopo un po’.

«Nina ti ha chiamato?».

«No... Certo che no».

«Lo giuri?».

«Lo giuro».

«Sulla mia testa?».

«Sulla tua testa».

«Dillo: “Lo giuro sulla tua testa”».

«Lo giuro sulla tua testa».

«Dillo per intero: “Giuro sulla tua testa che non ho notizie di Nina”».

«Giuro sulla tua testa che Nina non mi ha chiamato e non ho sue notizie».

«C’è papà accanto a te?».

«Sì».

«Mi sta sentendo?».

«Aspetta, te lo passo».

«Ho preso una decisione. Vendo la Damamme e me ne vado dalla Francia».



*





Pochi minuti dopo Gé cammina da sola nel giardino che contorna il suo riad. Sta pensando che venendo a vivere in Marocco lei e il marito si sono dimostrati vigliacchi.

È sempre bel tempo, i profumi che respira stamattina sono innegabilmente inebrianti e ogni giorno c’è quella luce particolare, semplicemente bellissima, ma è consapevole che il vero sole splende dove sono i nostri affetti, quelli viscerali.

Quando Emmanuel era piccolo pensava che sarebbe stata disposta a nascondere un cadavere, se il figlio gliel’avesse chiesto. Non ha mai voluto bene a nessuno quanto a lui. Qualunque cosa facesse Emmanuel è sempre stato la luce dei suoi occhi.

Poi è arrivata Nina. Gé ha visto il figlio cambiare, Nina spegnersi poco a poco e la follia covare negli occhi di Emmanuel. Dapprima covare, poi ancorarsi pericolosamente. Ha visto il comportamento che aveva con lei, l’ossessione di lei che lo spingeva a seguirla, pedinarla, quasi a braccarla.

Solo una volta Gé aveva osato dire: «Dovresti lasciare in pace Nina». Emmanuel l’aveva rimproverata sostenendo che sua moglie era giovanissima e aveva «bisogno di un padre».

Quella risposta le aveva gelato il sangue. “Che ho fatto? Come l’ho cresciuto? Di chi o che cosa non mi sono accorta? Sono stata io a inculcargli idiozie del genere? I figli ci somigliano?”.

Sì, Gé è stata una vigliacca ad andarsene.

Un anno dopo le nozze di Emmanuel e Nina, quando il figlio ha preso le redini della società, Gé ha parlato del Marocco, di una nuova vita per lei e il marito. Sarebbero tornati spesso in Francia se avessero sentito la mancanza della famiglia e degli amici. Niente era irrimediabile, avrebbero sempre potuto fare marcia indietro. Sorpreso dalla proposta, Henri-Georges si era dapprima mostrato freddo, poi sempre più entusiasta.

“Quante volte ci capita di chiudere gli occhi?” pensa Gé. “Un bambino che piange troppo, un vicino violento, un’anziana sola che conosciamo di vista, un animale maltrattato... e invece di agire, invece di intrometterci, facciamo le valigie per smettere di vedere e di sentire”.

Stamattina, quando ha squillato il telefono, non ha pensato “È Emmanuel”, non ha pensato “È mio figlio che mi chiama per farmi gli auguri”, ha pensato “Mi chiamano per dirmi che è successo qualcosa a Emmanuel”.

Si è quasi stupita di sentire la sua voce, «Buon anno, mamma».

Si rende conto che, da quando Nina se n’è andata, la follia del figlio è dilagata come un male incurabile, come una proliferazione di metastasi. È andata a trovarlo due volte, e ogni volta è ripartita prima del previsto. A che serve cercare di farlo ragionare? Gira in tondo come una belva in gabbia, parla da solo, passa ore al telefono con detective, santoni e guaritori di ogni genere, e se lei prova a intervenire diventa nervoso, aggressivo, quasi minaccioso. Dice sempre la stessa cosa: «Prima o poi la ritroverò». Dentro di sé Gé prega il Signore: “Dio, fa’ che non la ritrovi mai”.

Anche Henri-Georges ha cercato di parlare col figlio, ma si è scontrato con un muro.

Nel corso della telefonata mattutina che hanno avuto padre e figlio a proposito della vendita della ditta Henri-Georges aveva proposto di darla in gestione, ma Emmanuel non aveva voluto sentire ragioni.

«Darla in gestione significa tenere, mentre vendere è farci una croce sopra. Tra l’altro ho già ricevuto offerte da gente interessata a rilevarla».

«Non ci si libera dall’oggi al domani di tre generazioni di duro lavoro. E ti ricordo che ho ancora quote della società».

«Me ne frego dei soldi, ti lascio tutto, papà».

I toni erano saliti, Gé aveva rivolto uno sguardo implorante al marito per calmare le acque.

«Se un giorno diventerai padre sarai felice di trasmettere a tuo figlio quello che io ho trasmesso a te».

«Non diventerò mai padre».

Dopo che Emmanuel aveva riattaccato Gé aveva spiegato al marito per l’ennesima volta che da quando Nina se n’era andata il figlio aveva perso la testa, quindi bisognava lasciarlo vendere, era una questione di vita o di morte, probabilmente partire era l’unico modo in cui ne sarebbe venuto fuori. La vita di loro figlio era più importante della ditta.

Con la morte nel cuore Henri-Georges aveva richiamato Emmanuel per dirgli che era d’accordo e che avrebbe venduto le proprie quote per non mettergli i bastoni tra le ruote.



*



Stamattina Nina si aggira per il rifugio in totale libertà. È il primo gennaio, non rischia di incontrare qualcuno, a parte Lili. La quale Lili è appena stata chiamata per un’urgenza riguardante un cane còrso, un molosso trovato legato accanto a un binario ferroviario nel dipartimento dell’Allier. Lili si è messa in strada in compagnia di un agente della municipale, non se la sentiva di andarci da sola. Lili non ha paura di niente, ma in quel caso «non voglio fare il passo più lungo della gamba» ha gridato salendo in macchina.

La sera prima, per festeggiare l’ultimo dell’anno, era stato organizzato un veglione in costume nella sala municipale di La Comelle. Il contrario di un ballo in maschera veneziano. Tutti avevano comprato i travestimenti nei mercatini o ripescato dagli armadi vecchie camicie da notte e vestiti dei bisnonni. C’erano maschere di plastica con la faccia di Bernadette e Jacques Chirac, boa e facce truccate alla buona. Tanto per farsi due risate. Orchestrina regionale, raclette gigante, bicchieri di plastica e kir a volontà con lo spumantino di Borgogna. Lili ci aveva trascinato Nina di peso: «Fidati, nessuno ti riconoscerà». Le aveva fatto indossare un vestito da hippy, «reliquia di mia madre», le aveva messo sul viso una maschera multicolore e una parrucca bionda sulla testa.

«Reliquia della mia vita di prima».

«Ti mettevi la parrucca bionda, Lili?».

«Eh sì».

«Non mi hai mai raccontato della tua vita prima del rifugio».

«Vengo da Nogent, io».

«E dov’è Nogent?».

«Non lontano da Parigi».

Ancora una volta Lili non si era dilungata. Si era vestita di verde e infilata un passamontagna di Shrek, cosa che aveva fatto ridere Nina come non rideva da un pezzo. A Nina piacerebbe che Lili le raccontasse qualcosa, ma sente che il suo passato è una zona vietata. Un giorno, mentre mangiavano un panino insieme, Lili le ha detto: «Non ti racconto di prima, cara Nina, perché è brutto e per niente divertente. Il giorno in cui ho mollato la mia vecchia vita ho buttato tutto. Cambiare vita significa traslocare e far brillare il presente come una moneta d’oro. Se sapessi quanto apprezzo ogni istante della mia dannata esistenza...».

Lili vive da sola. Certe volte un uomo passa la notte da lei. Nina non sa chi sia, non l’ha mai visto. Quando Lili accenna a lui dice soltanto: «Stasera viene il mio saltimbocca».

«Cos’è un saltimbocca?» ha chiesto Nina la prima volta.

«Un vecchio amante. Non ci promettiamo niente, non ci diciamo frasette d’amore, ma ci rispettiamo e ci divertiamo insieme».

Fine del discorso. E Nina non è il tipo che insiste.

Da ventisei mesi si nasconde al rifugio. Ogni tanto chiede a Lili:

«Secondo te fino a quando devo stare qui?».

«Fino a quando non ti senti pronta».

«Ma io...».

«Non ti fasciare la testa, quando ti sentirai pronta te ne andrai».

Nell’ottobre scorso Nina era inorridita per la faccenda della ragazza bruciata viva a Vitry-sur-Seine. Le era tornato il terrore. “Se Emmanuel mi trova mi fa fare la stessa fine”. In seguito a quella tragica storia l’aveva di nuovo sentito in piena notte, come se fosse chino su di lei per annientarla. In fondo, pensa, quando ha deciso di sparire dalla faccia della terra non ha fatto che rispondere al desiderio oscuro del marito.

Così ieri sera ballare sulle note della Macarena e di Freed From Desire rivisitate da un’orchestrina campagnola, indossare un lungo vestito giallo a fiori verdi e mettersi in testa una parrucca bionda sintetica era stata una parentesi salvifica, una boccata d’aria. Lei e Lili-Shrek avevano ballato fino alle quattro del mattino inanellando improbabili coreografie sul pavimento in finto parquet della sala municipale. C’erano duecento persone, una più ubriaca dell’altra. Nessuno aveva fatto caso a nessun altro, tuttavia Nina non si era mai tolta la maschera. Liberata per qualche ora, ma non libera, aveva sempre una vocina dentro di sé che le gridava di stare in guardia.

A mezzogiorno Lili torna dalla sua missione con il molosso al guinzaglio dopo aver riaccompagnato a casa l’agente della municipale. Il cane còrso è impressionante. Nina si avvicina.

«È buono?».

«Così sembra. In genere questi bestioni sono i più docili» risponde Lili. «È identificato, ma numero di telefono e indirizzo non sono validi...».

«Allora, da dove vieni?» chiede Nina all’animale.

Il cane ringhia e, senza dare a Lili il tempo di tirare il guinzaglio e a Nina quello di indietreggiare, le azzanna il polpaccio.

Nonostante le sue suppliche, Lili la porta al pronto soccorso dopo averle stretto un laccio emostatico al di sopra del ginocchio. L’ospedale più vicino è ad Autun.

«Parla!» le grida Lili. «Non ti addormentare!».

Nonostante stia piangendo dal dolore, Nina si mette a ridere.

«Non ti preoccupare, non mi addormento, mi fa un male... cane...».

Un’ora dopo, dato che Nina non ha idea di dove sia il suo libretto sanitario, un medico la vaccina contro il tetano e la rabbia, poi le ricuce la ferita, che è profonda. Per i primi tempi un’infermiera dovrà cambiarle la fasciatura ogni giorno.

Addio segreto. Nina è stata costretta a fornire nome e cognome, e Lili ha dovuto dare spiegazioni sull’origine dell’animale di cui non si sa niente.

L’informazione viene trasmessa prima ancora che lascino l’ospedale: Nina Beau è stata al pronto soccorso di Autun.





79


28 dicembre 2017



Étienne non riesce a dormire. Ha male dappertutto. Sente che i pensieri cupi gli minano il corpo e la resistenza.

Ripensa alla confessione di Adrien nell’area di servizio. «Virginie è la mia identità. Posso cambiare l’aspetto fisico di Virginie, ma non la sua identità».

Étienne aveva agito male, all’epoca. Troppo facile approfittarne, per quanto inammissibile. La sera del 17 agosto 1994 era la prima volta che dormivano senza Nina, non era mai successo dalla formazione dei tre, in mezzo c’era sempre lei. Da quando erano piccoli Étienne percepiva la diversità di Adrien, sentiva che cercava, che nascondeva qualcosa. Aveva spesso notato che lo guardava e subito distoglieva lo sguardo, tanto che si era chiesto se fosse gay, nonostante l’attrazione che provava per sua sorella.

Quella spaventosa sera era tornato a casa di Nina ubriaco, con il bisogno di aggrapparsi a qualcosa, un filo di speranza. Aveva trovato Adrien in giardino, pallido e smarrito quanto lui. L’aveva attirato in camera di Nina, Adrien non aveva opposto resistenza, si era sdraiato accanto a lui senza aprire bocca. Dei tre, Étienne era il leader, quello a cui non si rifiutava niente. Aveva trascinato Adrien consapevolmente, ora lo capisce in piena coscienza. Non l’aveva fatto per disperazione o solitudine, ma perché ne aveva voglia. Si erano accarezzati e baciati al buio. «Tra l’amicizia e l’amore c’è solo un passo» era la frase che ripeteva sempre Marie-Laure e che li metteva a disagio. «Piantala, ma’» rispondeva lui bevendo la cioccolata.

Aveva percepito la ragazza nascosta in Adrien? L’aveva amata senza saperlo?

Non avevano mai parlato di quella notte, avevano continuato le loro vite come se non fosse esistita. Étienne aveva minimizzato: giochini infantili, storie da segaioli appena maggiorenni.

Ma Adrien come se l’era vissuta?

Leggendo Bianco di Spagna Étienne si è vergognato e al contempo si è sentito tradito. Le stesse sensazioni di Nina, vergogna e tradimento, ma con un significato del tutto diverso.

Anche Étienne conosce a memoria alcuni brani di quel maledetto romanzo. Il narratore si chiama Sasha. Mancano pochi giorni all’intervento di “riassegnazione chirurgica del sesso”, un termine barbaro, quasi una formula matematica che significa “diventare ciò che si è fin dalla nascita”. Sasha trascorre una notte con uno sconosciuto, un’unica notte d’amore, accidentale.



Siamo stesi uno contro l’altro. Non ho mai toccato il corpo di un uomo, lui neppure. Lui va a letto con le ragazze, io con Louise. Siamo giovani, senza esperienza. C’è una reciprocità. È lui a fare il primo passo, a mettere una mano su di me, io non avrei mai osato. Lui è l’oceano, io il granello di sabbia. Sebbene ci troviamo nella stessa stanza non abitiamo nello stesso mondo. Lui è il sovrano, io uno dei tanti sudditi. Quando mi posa le dita sul collo penso che voglia strangolarmi. Non so perché mi venga in mente che voglia farmi fuori. Nessuna dolcezza, abbiamo modi scabri e inadatti. Non ci compenetriamo nella notte, restiamo l’uno sull’orlo dell’altro. Quando le sue labbra toccano le mie mi rendo conto che sta succedendo davvero. Ancora oggi sento il sapore della sua lingua nella mia bocca, la sua saliva salata e alcolica. Il corpo a corpo va avanti a lungo, molto a lungo, siamo entrambi padroni delle ore che ci vengono regalate, come una coppia che fa l’amore per l’ultima volta, due condannati a morte coscienti che l’alba metterà la parola fine a una storia mai cominciata.



“In fondo il giorno del funerale di Pierre Beau ho tradito Clotilde, Adrien e Louise tutti in una volta” pensa. “Oltre che il nonno di Nina sono stati seppelliti il mio onore e la mia integrità”.

Quando ha letto quelle righe voleva ucciderlo. Come si permetteva di parlare di loro, di lui? Qualcuno avrebbe potuto riconoscerlo, capire chi era.

Il ricatto che aveva fatto a Adrien, quando gli aveva detto che se non avesse testimoniato avrebbe rivelato a tutti l’identità dell’autore di Bianco di Spagna, era un bluff.

“Meno male che c’è Valentin” pensa.

L’ha chiamato poco fa, appena arrivato a Napoli, da una cabina telefonica. Valentin stava già dormendo, ma con il cellulare in mano.

«Papà...» ha mormorato contento.

È l’unico al mondo che veda Étienne come una bella persona, l’unico che abbia reso Étienne una bella persona.

L’anno in cui era andato a Parigi a studiare Nina ascoltava una canzone troppo sdolcinata per i suoi gusti, Juste quelqu’un de bien.

Prende la mano di Nina addormentata e la stringe forte. Soffoca le lacrime nel cuscino. “Un uomo non piange mai”.



*



Un uomo non piange mai. Nina ripensa al titolo del romanzo di Faïza Guène che le è piaciuto tanto e che ha riletto più volte. Sta facendo finta di dormire mentre la mano di Étienne stringe la sua. Non vuole fargli capire che è sveglia e lo sta sentendo piangere in sordina. Fa la morta, mentre quello che probabilmente sta per morire è lui.

Pensa “probabilmente” perché si rifiuta di crederci. Ci sarà un miracolo, un guizzo di vita, un tentativo di cure, una proroga. Nella vita reale Étienne non può morire.

Fa la morta quando la sua vita è appena all’inizio. A quarantun anni ci sono tutte le premesse di un rinnovamento. Non è mai troppo tardi, come dice la canzone.

Quale canzone? Quella che avevano scritto con Adrien quando avevano tredici o quattordici anni. Non ricorda più bene le parole, era qualcosa di scadente tipo “Non è mai troppo tardi per guardarsi in uno specchio, non è mai troppo tardi anche quando tutto ti sembra nero...”. Da quando c’è stato Emmanuel ha capito che non si costruisce niente con qualcuno o per qualcuno, che un’esistenza si fonda su se stessa e che se per caso si incontra un’anima un po’ gemella è un regalo. Da quando c’è Romain, per la prima volta ha la sensazione di non essere più disabitata. L’ha sentito anche con Lili, ma con Romain è diverso, è il suo innamorato, forse non si lasceranno, forse resteranno insieme. Nina ha la certezza che siamo fatti di “forse”.

Sente Étienne scivolare nel sonno. La sua mano allenta la stretta, il suo respiro si calma. Lo ascolta, sta dormendo.



*



Sento il respiro di Étienne. Sta piangendo. Non oso muovermi, non sopporterebbe che cercassi di consolarlo, è troppo orgoglioso. Con lui bisogna sempre fare finta di non accorgersi di ciò che prova veramente. È come quelli che fanno i gradassi, belli da guardare, ma dei quali non si sa mai cosa provino, perché fanno di tutto per nascondersi dietro una facciata.

La configurazione è la stessa della pensione di ieri sera: Étienne e Nina nel letto matrimoniale, io nel letto singolo, quello del figlio, del terzo.

Abbiamo trovato un albergo sul lungomare, vicino al cosiddetto Lido Mappatella. Abbiamo mangiato linguine alle vongole e bevuto una bottiglia di delizioso vino bianco. Più che nel suo ultimo viaggio, sembra che stiamo accompagnando Étienne in vacanza al mare.

A un certo punto si è tolto i vestiti e tuffato in acqua urlando. Non so bene se fossero grida di gioia o di disperazione, forse un po’ tutte e due. Nina ha strillato: «Sei matto? È gelida!». Ha cercato di dissuaderlo, di farlo tornare a riva, ma Étienne l’ha scongiurata: «Fammi essere matto, per piacere».

Mentre nuotava, Nina non gli ha staccato gli occhi di dosso. Io sono andata di corsa a prendere due asciugamani in camera. Quando è uscito intirizzito l’abbiamo frizionato a lungo con un asciugamano per uno. Tremava, ma sembrava felice, sorrideva, aveva il corpo arrossato dal freddo, ma era sempre pallido in viso. Era la prima volta che lo vedevo a torso nudo dal giorno dell’addio al nubilato di Nina. Carnagione, spalle, pancia e peli erano quelli di un adulto.

“Oggi abbiamo quarantun anni” ho pensato. “La nostra generazione voleva cambiare il mondo, ma abbiamo fallito”.

Tornati in albergo, Étienne ha mandato giù una caterva di medicine e si è infilato in un bagno caldo, io e Nina abbiamo svuotato il minibar e bevuto bottigliette mignon a caso, senza guardare le etichette. Nina è saltata sul letto, io ho messo un po’ di musica, una playlist improbabile.

Dal bagno Étienne ha urlato: «Avete sempre gli stessi gusti di merda!».

Siamo come quei fratelli e sorelle che si ritrovano dopo una separazione e hanno esattamente gli stessi riflessi di prima. Basta liberare gli adulti che sono stati bambini insieme e subito torna a galla l’infanzia.

Nonostante gli ordini di Étienne riaccendo il cellulare di nascosto per guardare le mail e avere notizie di Nicola.

«Nina?».

«Sì?» sussurra lei.

«Ho appena ricevuto una mail strettamente riservata dal giornale. Le ossa trovate nella macchina appartengono a un’unica persona... una donna».

«Clotilde?» mormora Nina come se avesse paura di pronunciarne il nome.

«È troppo presto per saperlo».

«Secondo te se è lei... troveranno anche le ossa... del bambino?».

«Dopo tutti questi anni non credo... Un embrione è fatto di cartilagine, non di ossa».

«È orribile».

«Vi sento» sbuffa Étienne, «non sono ancora morto... Se è lei ritroveranno cranio, bacino e femore del feto. L’acqua dolce è meno corrosiva dell’acqua di mare, e il corpo dev’essere stato protetto dalla melma... Sono ventitré anni che non penso ad altro».





80


Sabato 13 agosto 1994



Dolore sordo. Clotilde è preda di un incubo da cui vorrebbe uscire. Conta: “Uno, due, tre e mi sveglio”.

E di nuovo la canzone di Francis Cabrel che in quel periodo viene trasmessa da tutte le radio e le ronza in testa pure quando dorme.



Non vale la pena di essere più precisi

Questa storia è già finita

Faremmo la stessa cosa

Se dovessimo rifarlo

È soltanto, soltanto

Un sabato sera sulla terra...16



“Uno, due, tre, ora mi sveglio e ho dieci anni. Sono la principessa dei miei genitori, la loro unica figlia, mamma ha preparato la colazione in veranda, il cielo è azzurro, la nostra vita sembra una pubblicità in cui tutti sono perfetti, a cominciare da me. Sono bionda e l’imbottitura delle pantofole lilla con le paillettes mi scalda i piedi. Sono in quinta elementare e sono innamorata di un ragazzo, quello seduto in seconda fila accanto a Nina Beau. Si chiama Étienne Beaulieu. Mi metto un po’ di rosa sulle guance e di lucido sulle labbra per farmi notare, ma lui non ha occhi che per i due amici, uno sfigato e una fighetta. Sta sempre appiccicato a loro. Aspetto. Un giorno mi guarderà. Uno, due, tre e mi sveglio. I piedi. Ho freddissimo ai piedi. Sono congelati. Il letto è ricoperto di neve”.

Ora il dolore è così intenso che soffoca un grido.

Apre gli occhi. C’è riuscita. “Uno, due, tre e mi sveglio. Fine della canzone”.

Nella vita reale è ancora notte. Può riaddormentarsi prima di prendere servizio alla pizzeria. Ancora quindici giorni. Non ne può più di fare lo slalom tra i tavoli.

Ieri, mentre lei serviva una pizza ai quattro formaggi, una capricciosa e una porzione di lasagne, la domestica dei Beaulieu deve aver trovato la sua lettera nella cassetta e averla messa sulla scrivania di Étienne. Una bomba a scoppio ritardato in camera del figlio mentre la bella famiglia si abbronza al Sud, una granata che gli scoppierà in faccia fra dieci giorni, quando torneranno.

Clotilde ride da sola, suda, ha sempre più male. Ancora quel fottuto incubo che le torce le budella.

Credeva di essersi svegliata, invece è ancora prigioniera del sonno.

“Uno, due, tre e mi sveglio”.

Eppure pensa ad alta voce: «La lettera sulla scrivania di Étienne...».

Quante volte lei ed Étienne si sono ritrovati in quella camera, in quel letto? Quante volte si è rivestita raccattando le sue cose un po’ ovunque, abbandonate in fretta e furia prima di fare l’amore, cercandole come Pollicino cercava i sassolini bianchi sulla via del ritorno? Diversamente dal bambino della fiaba di Perrault, Clotilde avrebbe voluto perdersi tra le braccia dell’orco, non tornare più a casa.

Quante volte, sollevando i jeans di Étienne posati sul suo golf o sulle scarpe, avrebbe voluto che lui le dicesse: «Rimani»?

Piegata in avanti per cercare il reggiseno, con il corpo ancora fremente di piacere, osservava da dietro la tendina di capelli biondi lui a letto, nudo, con la pelle dorata, che si riaccendeva la canna con gesti aggraziati e disinvolti, sguardo assente e sorriso enigmatico sulle labbra. A che pensava? A chi?

Aveva posato gli occhi su di lei al liceo dopo averla ignorata per tutte le medie, degnandola al massimo di un saluto a mezza bocca quando la incontrava. Poi avevano cominciato l’ultimo anno di liceo, erano passati due mesi, lei si era accorta che finalmente la vedeva, che la guardava con insistenza. Il 3 novembre c’era stata la festa di compleanno di un compagno. «Verrà anche Étienne».

“Verrà anche Étienne”.

Lui non si era disturbato a sedurre Clotilde, non sapeva fare la corte, non sapeva dire belle parole, se ne fregava, si era avvicinato a lei e l’aveva baciata sulla bocca mentre negli altoparlanti risuonava Zombie dei Cranberries e tutti cantavano a squarciagola: In your head! In your heeaadd!

Ecco, il suo sogno di bambina si era realizzato. Quella sera stessa erano stati a letto insieme in camera di Étienne. Perché aspettare? Chi ha detto “Mai la prima sera”? La vita è breve. Il principe aveva l’alito che puzzava di alcol, ma così va la vita.

Da un pezzo Clotilde ha sbolognato le pantofole con le paillettes a un mercatino dell’usato. I ricordi sono come gli armadi, prima o poi vanno svuotati di quello che c’è dentro.

Clotilde l’ha capito, anche se ha solo diciassette anni. Non si fa illusioni. La sua unica ossessione è Étienne Beaulieu, benché dentro di sé sappia che un giorno si stuferà pure di lui.

«È la prima volta che ci provo davvero gusto».

Étienne non fa che dirglielo, come un ritornello. Per Clotilde quel “prima volta” ha il sapore dell’amore.

Altro crampo. Clotilde si contorce dal dolore. “No, no, no. Non è il momento né il posto giusto. Non è possibile. È troppo presto”.

Tenta di venire a patti col sonno. “Uno, due, tre e mi sveglio”.

Accende la luce. Sangue dappertutto. Vorrebbe urlare “Mamma! Papà! Aiuto!”, ma dalla bocca non le esce alcun suono.

Si alza, va in bagno. Fine dei giochi. Dovrà ricominciare tutto da capo. La bomba a scoppio ritardato ha fatto splut. Toglie lenzuola e traversa, imbocca il corridoio, detersivo, varechina, lavatrice a novanta gradi, torna in camera.

Fa la doccia. Il dolore è scomparso. Ha una voglia di spingere che però trattiene. “Non qui”. Piange. Non perché stia perdendo il feto di Étienne Beaulieu, ma perché sono i suoi ultimi sogni che finiscono nel cesso.

“Colpita e affondata”.

Si infila un vecchio vestito nero e bruttino, una cosa che aveva comprato due anni prima perché faceva molto ballerina, ma che non si è mai messa. Cammina nel giorno che sorge, non c’è un cane in quella schifosa città, ha le scarpe bagnate dalla rugiada mattutina. Agisce con un automatismo che fa venire in mente i morti viventi di Michael Jackson o quei film melensi che non le sono mai piaciuti in cui fanciulle fragili e pallide in abiti lunghi, berretti di cotone e zoccoli piangono sulla propria sorte mentre i loro uomini bevono acquavite e si sbellicano dalle risate.

Rivede Étienne sulla spiaggia di Saint-Raphaël, la ragazza bionda stesa su di lui.

Non ha più i crampi.

Si accuccia, espelle in un fosso quel che deve espellere, non sente dolore, non guarda. La cosa non respira, è morta perché ha deciso di essere morta, di uscire da sola, di lasciarla, perché non le andava più di stare dentro di lei.

Non ha mai desiderato essere madre. Chi può averne voglia a diciott’anni? Voleva solo trattenere Étienne, metterlo alla gogna, voleva che si trasformasse in papà chioccia, che il “lieto evento” suscitasse in lui un cambiamento radicale, che diventasse docile e premuroso, un bravo cagnolino che alla fine avrebbe detestato, addirittura odiato.

Si soffia il naso nell’abito da ballerina. “Sto dicendo cazzate. Meno male che è andata così, che ne avrei fatto di un marmocchio? Però devo vendicarmi, e non poco. Rovinargli la vita. Sennò sarebbe troppo facile”.

Torna a casa, sono ancora le sette del mattino, si stende sul materasso avvolta in un plaid.

Sonnecchia fino alle nove, poi sente in basso la voce dei genitori, il rumore delle stoviglie della colazione.

“Devo andare a lavorare. Devo andare a lavorare. Devo andare a lavorare”.

È sfinita. Sanguina ancora, le sono tornate le mestruazioni, la vita normale ha ripreso il suo corso.

Non si è mai fatta visitare da un medico, niente ecografia o altre analisi, nessuno ne ha mai saputo niente. Ha soltanto letto un libro sulla gravidanza come se leggesse un manuale di storia, come un qualcosa che succedeva alle altre, ma non riguardava lei. “Al quarto mese il feto pesa circa duecento grammi ed è lungo quindici centimetri”. Ha calcolato di essere rimasta incinta a metà aprile, un mercoledì pomeriggio, il giorno dei bambini. E non è stato un incidente, come ha sempre sostenuto. Aveva pianificato tutto, aveva bucato la punta del preservativo con l’unghia dell’indice affilata come la lama di un temperino.

Ricorda il giorno in cui ha fatto il test di gravidanza: due tacche sì, una tacca no. Seduta sul gabinetto, aveva esultato scoprendo il risultato. “Étienne è mio”.

Fa un’altra doccia, si mette un vestito diverso con l’abbottonatura davanti e si accorge che ha dimenticato di fasciarsi la pancia, operazione che esegue da circa un mese. Ha ancora una pancia tonda da donna incinta. Perché? Per quanto tempo?

I suoi pensieri sono interrotti dalla madre che bussa alla porta di camera sua.

«Tesoro, è morto il nonno della tua amica».

“Io non ho amiche” pensa Clotilde. “Odio le ragazze. Fosse per me farei il magnaccia, le manderei tutte a prostituirsi sul marciapiede per farmi portare più soldi possibile. La verità è che vorrei giocare a carte con gli altri maschi mentre le mie pollastre battono. La verità è che non mi piace essere una ragazza”.

«Che nonno, mamma? Che amica?».

«La brunetta... Il postino... Pierre Beau è stato travolto da un camion, pover’uomo».

Clotilde si aggrappa alla porta. “Questo vuol dire che Étienne tornerà prima del previsto. Che domani arriverà e leggerà la mia lettera... Forse oggi stesso!”.

«Quand’è successo?».

«Ieri pomeriggio».

Un’ora dopo, come ogni mattina dal primo luglio, Clotilde apparecchia i tavoli, sistema le tovaglie e controlla che le stoviglie siano pulite. I primi clienti arrivano a mezzogiorno in punto e per le due e mezzo tutti hanno finito di mangiare. Durante il pranzo sente qualcuno parlare dell’incidente, del postino sfracellato, del camion che non ha visto arrivare.

Nel pomeriggio è in pausa, riattacca alle sei di sera per preparare la sala. Spesso in quelle poche ore va a stendersi sul prato delle piscine comunali, oggi invece fa un salto in biblioteca e consulta discretamente qualche libro sulla gravidanza. “Dopo un parto o un aborto l’utero ha bisogno di tempo per tornare alle dimensioni iniziali, la cintura addominale è deformata e la pelle della pancia dilatata. Serve qualche settimana per ritrovare la linea”. Clotilde non ha nessuna intenzione di ritrovare la linea. Uscendo dalla biblioteca si mangia due paste senza nemmeno fare caso al sapore che hanno.

Si rende conto di avere ancora due ore di tempo, torna nel giardino della biblioteca e si sdraia su una panchina sotto un alto abete. Non c’è nessuno, le altalene sono deserte, fa caldo, ha sete. Chiude gli occhi.



Non vale la pena di essere più precisi

Questa storia è già finita...



Taci, canzone.

Rivede Étienne e la ragazza sulla spiaggia di Saint-Raphaël. Quand’era? Calcola mentalmente. Sei giorni fa.

Ricorda il giorno in cui il nonno di Nina Beau ha fatto irruzione nel cortile della scuola per prenderla a schiaffi. Lei sarebbe sprofondata dalla vergogna se i suoi genitori avessero fatto una cosa simile, avrebbe preferito morire pur di non rimettere piede a scuola.

Il nonno di Nina morto. Étienne sarà di sicuro tristissimo, tutto ciò che colpisce la sua “migliore amica” lo fa stare male. Basta vedere l’espressione che aveva quel giorno, quando il vecchio aveva assestato un ceffone alla nipote. Étienne aveva sgranato gli occhi, bianco come un lenzuolo.

Clotilde guarda il cielo, le sembra di essere un sacco sgonfio, completamente svuotato dai ladri. Sente scendere le lacrime, chiude gli occhi, ricorda la faccia di Étienne quando a maggio, subito dopo aver fatto l’amore, gli aveva detto di essere incinta. «Oh cazzo... Siamo nella merda» era stata la sua reazione.

Durante il turno serale guarda continuamente la strada per vedere se c’è, se passa, se la cerca con gli occhi. Spera che verrà a prenderla, che le farà una sorpresa. Non riesce a staccare lo sguardo dalle tre grandi finestre che danno sull’esterno, tanto che a un certo punto il titolare le chiede se aspetti qualcuno. Lei lo manda a quel paese.

Tornando a casa fa un giro più lungo per passare dalla via in cui abitano i Beaulieu. Le viene un colpo quando vede la loro macchina parcheggiata.

“Sono tornati”.

Non c’è luce in camera di Étienne. È uscito dopo aver letto la lettera? La sta aspettando sotto casa sua? Fa dietrofront e si mette a camminare pensierosa. “E se cercasse di sbarazzarsi di me?”.

Passa davanti a casa di Nina abbassando gli occhi e accelerando l’andatura. Non c’è anima viva, né dentro né fuori.

Dove diavolo sono quei tre? Dove si nascondono? Dove stanno consolando Nina?

Arriva a casa a mezzanotte, stremata. Ancora non si è visto nessuno. Étienne ha letto la sua lettera? A meno che non abbia riconosciuto la sua scrittura sulla busta e, come tutti i vigliacchi, abbia rimandato il momento di aprirla. Magari l’ha buttata, l’ha strappata senza neanche leggerla.

Sale in camera con la morte nel cuore. Rimane a lungo a guardare la strada per cogliere un segno, un movimento, una presenza. Niente.

Non si spoglia, non va neanche in bagno, si stende sul letto e si addormenta subito.



*



Domenica 14 e lunedì 15 sono giorni festivi. Angoscia assoluta. La Comelle è vuota, oppressa dal caldo. I negozi sono chiusi, le saracinesche abbassate.

Solo le piscine comunali sono aperte, ma Clotilde non ci metterà piede, il pancione la tradirebbe. Non esce, rimane a casa ad aspettare una telefonata o una visita...

La madre la vede angustiata e si preoccupa, cerca invano di farla parlare, le propone di andare a passare quei due giorni di vacanza dove desidera.

«Che ne dici se ci prendessimo una camera in un alberghetto dalle parti di Valence? Papà ha trovato un posto carino con piscina e massaggi, sono due ore di macchina».

«No, grazie, ma andateci voi».

«Ti pare che ti lasciamo sola?».

«Perché no? Io ne ho voglia e bisogno. Così comincio ad abituarmi prima di trasferirmi».

Si è iscritta all’università di Digione, facoltà di scienze motorie. Con diciannove e mezzo su venti alla licenza liceale sarà la migliore del suo corso.

“Come no, la migliore in cretinaggine”.

Non andrà a Digione né altrove, partirà lontano, come aveva deciso di fare nel caso in cui Étienne avesse rifiutato lei e il bambino. Il bambino non c’è più. Anche se lui pensa che sia incinta che altre prospettive le restano? La sua pancia si squaglierà come neve al sole ed Étienne la lascerà per sempre.

Gira in tondo dentro casa. Non ha più progetti, non ha più futuro, non ha più Étienne Beaulieu.

Si ingozza per non sgonfiarsi. Mangia grosse fette di pane coperte di salsa o cioccolato spalmabile.

Suona il telefono. Finalmente Étienne! Macché, è una compagna del liceo.

«Mercoledì c’è il funerale del nonno di Nina Beau, tu ci vai?».

«Sì» risponde senza riflettere.

«Come ti vesti?».

“Deficiente. Non deve mica andare al Club 4 o all’elezione di Miss Francia! Faccio bene a pensare che le ragazze andrebbero tutte mandate al macero...”.

«Non lo so».

«Farà caldo».

«Di sicuro».

«Sarà una cosa tristissima...».

L’altra continua a parlare da sola, Clotilde non la ascolta più. Ora è sicura che fra tre giorni lo vedrà... La deficiente ha ragione, in fondo: come si vestirà, come si truccherà, come si pettinerà? Dovrà fare di tutto per apparire naturale... Torna alla conversazione quando l’altra le chiede:

«Notizie di Étienne?».

«Sì, mi chiama tutti i giorni» mente. «È tornato prima del previsto per stare vicino a Nina, poverina».

«Poverina anche tu, starai male per loro».

«Troppo. Ora ti lascio, c’è qualcuno alla porta, dev’essere Étienne».

E riattacca.

Martedì 16 agosto va a lavorare con la morte nel cuore. Il principale le fa notare che ha una brutta cera.

«Potevi approfittare dei giorni di chiusura per prendere un po’ di sole».

Clotilde non gli risponde, piega i tovaglioli guardando dalla finestra, casomai Étienne venisse. È tornato da tre giorni e non si è fatto vivo.

“Che stronzo. Dicono che tra l’amore e l’odio ci sia solo un passo. Altroché. Un passettino minuscolo”.

La giornata si stiracchia, i clienti rompono le palle, ha voglia di mandare tutti al diavolo. Prima di andarsene avverte:

«Domani non posso venire, ho un funerale».

«Ah, il postino, poveraccio... Ma non durerà mica tutto il giorno, il funerale».

«Per me sì».

Il principale storce il naso con l’aria di dire “E io come faccio?”, ma non insiste, non ha mai avuto una cameriera tanto in gamba. Brava in sala, brava alla cassa, brava con la clientela. Nonostante i suoi strani sbalzi d’umore, se dovesse darle un voto sarebbe dieci e lode. Fosse per lui la terrebbe tutto l’anno, ma non si fa illusioni, sarebbe lei a non voler rimanere, neanche con uno stipendio più generoso del minimo salariale, buoni pasto e premio di fine anno. Una come lei ha altro da fare che servire pizze tutto il santo giorno.

Dopo il lavoro Clotilde torna direttamente a casa sperando di incontrarlo.

Non sanguina più. Si toglie la fascia e si guarda di profilo allo specchio, la pancia non si è mossa. Dato che è magra, si nota ancora di più.

L’ha perso da tre giorni. Chissà se era maschio o femmina. Che importanza può avere, ormai?

Si fa una maschera all’argilla e si idrata il viso. Si passa la matita sul bordo degli occhi, così la mattina dopo l’azzurro risalterà senza che lei abbia l’aria truccata.

Va a dormire ripassando mentalmente le cose che dovrà fare quando si sveglia. Lavarsi i capelli con lo shampoo all’uovo, asciugarli appena applicando il balsamo sulle punte, incurvare bene le ciglia, mettersi il correttore per le occhiaie, un tocco di fard, un lucidalabbra leggermente iridescente da stemperare con un fazzolettino di carta, spalmarsi il corpo di crema, spruzzarsi un po’ di profumo sulle tempie e sui polsi, mettersi una maglietta di cotone grigio e pantaloni abbinati, comodi, eleganti, non appariscenti, e i sandali neri con le cinghiette controllando che la pedicure sia perfetta. Niente uccide il desiderio quanto la pelle morta sotto i piedi.

“Uccide il desiderio”.

Lo ripete ad alta voce: «Uccide il desiderio».

Che sta facendo Étienne? Dov’è? A che pensa? Ha aperto quella maledetta lettera? Quando l’ha ricevuta?

Deve vendicarsi. Capire come farlo e in fretta, prima che lui si renda conto che non è più incinta.



*



Il 17 agosto, quando arriva sul sagrato, c’è già parecchia gente. È contenta di entrare nella frescura della chiesa. Si dà discretamente una pettinata e cerca un posto lungo il corridoio centrale per vederli arrivare. Per sedersi sulla panca quasi spinge via una grossa signora. Sta aspettando da un quarto d’ora, guardandosi intorno e salutando gente, quando tutti si alzano. Musica d’organo, la bara, Nina, Étienne e Adrien dietro, tenendosi per mano come tre orfani che seguano un genitore. In quel momento le si spezza il cuore vedendo quanto si vogliono bene quei tre. Lei non ha mai avuto quel posto nel cuore di Étienne. Agli occhi di Étienne perfino lo sfigato è più importante di lei.

Nina sembra più piccola, rattrappita dal dolore. Adrien è insipido come sempre. Quanto a Étienne, i capelli schiariti dal sole, l’abbronzatura perfetta e l’aria seria che gli conferisce la tristezza lo rendono più bello di quanto sia legale esserlo. Diversamente da Nina, sembra essere diventato ancora più alto.

Étienne non la vede, cammina a testa alta. I tre sono seguiti dalla famiglia Beaulieu, dalla famiglia Damamme e dalla madre di Adrien, a casa della quale hanno festeggiato la fine del liceo poco più di un mese prima, quando tutti erano ancora spensierati. Tutti tranne lei, perché era incinta ed era l’unica a saperlo.

Étienne non si muove per tutta la messa. Ogni tanto guarda Nina con occhi pieni di tristezza. Clotilde lo vede di tre quarti. Vorrebbe toccarlo, dirgli: «Vieni, tagliamo la corda».

Sul sagrato, alla fine della cerimonia, mentre una serie di sconosciuti si avvicinano a Nina per farle le condoglianze, sente qualcuno prenderle il braccio. È come un sogno. Stenta a realizzarlo.

«Ciao, passi da me dopo il cimitero? Mia madre offre un rinfresco per gli amici».

Clotilde fa un cenno con la testa a indicare che verrà. Étienne è già tornato da Nina.

Riprende a sperare. Se le ha chiesto di passare a casa sua vuol dire che niente è finito. Ha forse l’intenzione di ricominciare la loro storia dove l’avevano lasciata prima delle vacanze? Magari la bionda con cui pomiciava a Saint-Raphaël non significa niente per lui. Étienne è così, ancorato nel presente.

Piena di speranza, si trattiene per non mettersi a ridere davanti a tutti. Ha appena il tempo di vedere loro tre salire nella macchina dei Beaulieu che si mette in moto per seguire il carro funebre.

Si volta. Non ha voglia di chiacchierare con quelli che non vanno al cimitero ma restano prostrati davanti al libro delle firme con la penna in mano. Dà un’occhiata a quello che hanno scritto gli altri, e quando legge Siamo affranti dal dolore, non dimenticheremo mai il sorriso del nostro collega, le più sincere condoglianze capisce che deve recuperare la sua lettera. Forse Étienne non l’ha ancora aperta. Ha un po’ di tempo davanti a sé.

Cammina fino a casa dei Beaulieu. Se c’è un rinfresco, ci sarà sicuramente qualcuno che si occupa dei preparativi. “Come si chiama la donna di servizio? La signora... la signora... Dài, sforzati, l’hai vista un sacco di volte andando e venendo da casa di Étienne, quella con un nome buffo... qualcosa tipo risentimento, rancore... Ah sì, la signora Rancœur!”.

Clotilde bussa. Le fa strano tornare in quella casa, non ci mette piede da prima delle vacanze. Dopo il finto aborto si erano immersi entrambi nello studio e l’amore pomeridiano si era diradato fino a scomparire. La sera in cui hanno festeggiato dalla madre di Adrien e poi al lago della foresta aveva dormito da lui. Étienne se l’era scopata in fretta, troppo ubriaco per attardarsi sul suo corpo e accorgersi che pancia e seni si erano arrotondati ancora di più.

Aspetta qualche minuto e, siccome nessuno le apre, entra. Sente rumori in lontananza, la porta del salotto che dà sul giardino è aperta. Clotilde ne approfitta per salire le scale senza incontrare anima viva e si chiude in camera di Étienne. Se qualcuno le chiede qualcosa risponderà che gli ha detto lui di andare ad aspettarla lì “come al solito”.

Si mette a cercare la lettera. Niente in vista. Apre i cassetti della scrivania, sfoglia qualche Rock & Folk, un dizionario, rovista sulle mensole, nessuna traccia di buste. Guarda nel cestino: nient’altro che cicche e una vecchia rivista dei programmi tv. Nell’armadio solo vestiti sulle grucce e biancheria piegata.

Si siede sul letto e riflette. Il suo sguardo è attratto dallo zainetto di Étienne appeso alla maniglia della finestra dietro le tende. È cosparso di scritte. Negli anni di liceo, i vari compagni di classe ci hanno scritto di tutto e di più. Ci sono attaccate due spille, una dei Nirvana e l’altra dei Pearl Jam. Tra le altre, riconosce una frase scritta da lei a pennarello nero su una delle cinghie: Più di ieri e meno di domani.

Lo apre e ci trova dentro compiti ricopiati in fretta e furia su fogli doppi con scrittura caprina, un manuale di lavori pratici e una copia di Best con i Velvet in copertina, ma nessuna lettera. Tira fuori il diario dell’anno scolastico 1993-94 in cui Étienne, anziché scrivere i compiti o le cose da fare, ha disegnato pupazzetti di tutti i tipi quando si annoiava a lezione. Se ne fregava totalmente della scuola, per farsi promuovere gli bastava seguire passo passo Nina Beau o quella nullità di Adrien.

Sfogliando il diario pagina dopo pagina Clotilde trova il biglietto del concerto degli Indochine del 29 aprile 1994 e ricorda che Étienne aveva voluto andarci con gli altri due, senza di lei.

Dov’è quella maledetta lettera? Perché gliel’ha mandata? Si prenderebbe a schiaffi. Forse non l’ha ricevuta. Forse le poste sono in difficoltà dopo la morte del postino.

Eliminato!

Il suo sguardo si sofferma su quella parola scritta da Étienne il 25 maggio 1994. Ci mette qualche secondo a capire. Non capisce se sia più colpita dal termine “eliminato” o dal punto esclamativo.

No, a sconvolgerla è la data. Il 25 maggio è il giorno in cui Étienne l’ha portata all’ospedale di Autun.

Come si è permesso?

Per giunta scritto senza errori di ortografia, cosa rara per lui.

“Stronzo pezzo di merda!”.

Ben gli sta se ha ricevuto la lettera, e comunque lei se ne frega. Sconvolta, butta il diario nel cestino, esce dalla camera e si ritrova faccia a faccia con la signora Rancœur.

«Oh, ciao Clotilde».

«Buongiorno».

«Stai aspettando Étienne?».

«Sì».

«Non ti ho sentito arrivare... Ti ho visto l’altro giorno alla pizzeria. Il lavoro va bene?».

«Sì».

«Che sfortuna, quel povero postino. E la nipote... Che farà adesso? Per fortuna la signora Beaulieu si occupa di tutto. È un bene che Étienne si porti Nina a Parigi, penserà ad altro».

«...».

«Fa troppo caldo fuori. Mi aiuti a portare il tavolo da giardino in salotto?».

«Sì».

«Capiti a proposito, sono in ritardo... Mi darai una mano prima che arrivino tutti».

Mentre la aiuta a ultimare i preparativi Clotilde rivede la parola Eliminato! scritta il 25 maggio. Continua a ronzarle in testa. Muore dalla voglia di salire in bagno per sottrarre medicine dall’armadietto della farmacia e preparare un cocktail mortale da versare nel bicchiere di Étienne. Ha appena finito di disporre vassoi di frutta e rinfreschi quando lui arriva. Intuisce che è lì prima ancora di sentire il suono della sua voce. Questo significa avere qualcuno nella pelle: anticipare la sua presenza.

«Ci vediamo stasera?» le sussurra lui all’orecchio.

“Eliminato!” pensa Clotilde.

«Dove?» chiede.

«Non lo so, in un posto tranquillo».

«Okay».

Clotilde va da Nina, mormora «Ti sono vicina», Nina risponde «Grazie».

Clotilde non lo pensa. Nina non pensa più, parla come un robot.

Clotilde va a sedersi sul divano accanto a Étienne e alla sua “migliore amica”. Non sa che fare delle proprie mani, visto che Étienne tiene quella di Nina. Cerca il suo sguardo, ma lui fissa la parete davanti a sé.

Passa un’ora, Clotilde si alza.

Propone a Étienne di vedersi al lago alle nove di sera nel solito posto, sotto il loro albero. «Okay, a dopo» risponde lui.

E nient’altro.

Esce nella via di casa Beaulieu. I marciapiedi sono bollenti. Torna a casa da sola.

Fra quindici giorni Étienne e Nina andranno a vivere a Parigi. E lei? Che farà lei?

Avrà voglia di vivere o di morire?

Perché Étienne le ha proposto un appuntamento quella sera? Probabilmente vuole mollarla in maniera pulita.

Eliminato!



*



Esce di nuovo verso le sette e mezzo. Si è cambiata, indossa uno chemisier facile da togliere, nero a pois bianchi, con i bottoni davanti a forma di coccinella.



Signorina coccinella

Bestiolina del buon Dio

Signorina coccinella

Vola verso il cielo mio...



Deve farsi un’ora a piedi per arrivare al lago. Non vede l’ora di prendere la patente. I genitori non le hanno mai permesso di avere un motorino, troppo pericoloso secondo loro.

Sempre meno pericoloso che amare Étienne.

Attraversa La Comelle, passa davanti alla chiesa, percorre l’ultima zona residenziale prima della campagna. Una macchina proveniente dal senso opposto rallenta e si ferma alla sua altezza. Non riconosce subito l’uomo al volante che abbassa il finestrino.

«Vuoi un passaggio?».

È Damamme figlio. L’ha visto la mattina al funerale e il pomeriggio a casa dei Beaulieu. È palesemente cotto di Nina. Clotilde si stupisce di incontrarlo in quella strada sperduta, per giunta con una macchina che non è la sua bella automobile sportiva. Non è tipo da frequentare le periferie di La Comelle.

Lui non le dà il tempo di rispondere e fa inversione a U. Dopo un attimo di incertezza, Clotilde prende posto sul sedile del passeggero.

«Vai al lago?» le chiede.

«Sì».

«Più che un lago è una discarica, no?» fa lui con aria ironica.

«Dipende».

«Dipende da cosa?».

«Ci sono punti puliti».

«Che ci vai a fare?».

«Ho appuntamento con Étienne».

«Ah. È tanto che state insieme?».

«Nove mesi. E tu? Stai con Nina?».

«Più o meno».

«Più più o più meno?».

«Meno, ora che è morto il nonno. E poi parte. Il tuo ragazzo se la porta a Parigi».

«Sembra che ti dispiaccia».

«Anche a te. Siamo pari».

«Non c’è posto per noi nella loro storia. Quei tre sono e saranno sempre in tre... Come mai da queste parti se non ti piace il lago?».

«Ho seguito la moto di Étienne».

«E perché?».

«Volevo andargli addosso con la macchina».

«Ma sei matto?».

«Sì e no. A te non piacerebbe accopparlo?».

«Certe volte sì» ammette lei.

«Fa del male a tutti».

«Che male fa a te?».

«Nina».

«Ma non c’è niente fra Nina ed Étienne!» esclama Clotilde.

«Quanto sei ingenua... Ti lascio qui?».

Emmanuel Damamme fa scendere Clotilde Marais a bordo strada, proprio accanto alla moto di Étienne, e riparte subito.

Étienne è steso sulla schiena sotto il loro albero, un albero punto di riferimento con la corteccia costellata da cuori e iniziali incise. Non le loro, troppo banale. È seminascosto dall’erba alta, Clotilde ne indovina i capelli e la maglietta. È immobile, e di colpo lei si domanda se Damamme non gli abbia fatto del male. È un tipo strano, quello lì, non fosse altro perché le ha appena detto di aver seguito Étienne per farlo fuori.

Clotilde si avvicina con prudenza, in forte apprensione, ma non quella che immaginava andando lì. Étienne ha gli occhi chiusi, accanto a lui ci sono un pacchetto di crackers aperto e una bottiglia di whisky cominciata. Si ferma un attimo quando lui apre gli occhi, poi si stende su di lui per dargli un bacio e suo malgrado rivede la bionda di Saint-Raphaël, ha voglia di strappargli la lingua, ma lo rimanda a dopo. Prima vuole giocare, divertirsi un po’.

Gli fa la domanda che le brucia sulle labbra.

«Hai ricevuto la mia lettera?».

«Quale lettera?».

Capisce subito che non sta mentendo.

Étienne la guarda, e ciò che Clotilde legge nei suoi occhi non le piace. Non ha lo sguardo di un ragazzo innamorato, casomai imbarazzato.

Eliminato!

Gli dice che fa troppo caldo, che vuole fare il bagno. Torna sul nonno di Nina. Più parla e più lui la guarda con durezza. Clotilde sente che gli sta sfuggendo, allora sfodera le sue armi, lo accarezza dove sa, nel posto giusto. Lui reagisce subito. Vittoria poco gloriosa, Étienne è un ragazzo semplice. Difficile da tenere, ma facile da accontentare.

Salgono in moto, si infilano nella foresta per allontanarsi dagli sguardi.

Si spogliano insieme, lui rapidamente, lei lentamente, per gestire bene l’effetto sorpresa.

Étienne si tuffa, si allontana dalla riva, va a nuotare lontano, ogni tanto si volta a guardarla. Clotilde gli dà le spalle, si slaccia la fascia, pensa: “E se affogassimo tutti e due? Come in una tragedia greca. Morire con lui sarebbe la fine più bella...”. Immagina già i titoli dei giornali: Tragico incidente, due innamorati perdono la vita.

Verrebbero sepolti insieme. I loro nomi sarebbero incisi fianco a fianco su una lapide, come Giulietta e Romeo: Qui riposano Étienne Beaulieu e Clotilde Marais, 1976-1994.

Ma come trascinare Étienne sott’acqua? È molto più forte di lei. Dovrebbe essere drogato o ubriaco fradicio.

Lo scruta da lontano e aspetta che lui si immerga per entrare in acqua a sua volta. Nuota verso di lui ridendo troppo forte, ne è consapevole, ma non riesce a trattenere singulti nervosi immaginando la faccia che farà quando le vedrà la pancia.

Lo raggiunge in mezzo al lago pensando che forse sarà lui a farla sparire, ad annegarla per sbarazzarsi di lei una volta per tutte. A parte Nina e Damamme, nessuno sa che stasera sono insieme.

“Meglio, così la faccio finita”.

«Ho una sorpresa per te» gli sussurra.

Si immerge, fa qualche bracciata sott’acqua, risale in superficie e si mette sulla schiena, nella posizione del morto. “Il risultato dev’essere spettacolare” pensa gonfiando al massimo la pancia.

Vede Étienne cambiare colore. Intuisce che sta ripensando a tutta velocità alla giornata del 25 maggio e realizzando che si è fatto infinocchiare, che è troppo coglione, che avrebbe dovuto sospettarlo.

Lui non riesce a dire una parola, lei lo sfida con lo sguardo e un sorriso beffardo sulle labbra fingendosi trionfante, sperando che Étienne si lanci su di lei, le infili la testa sott’acqua, la disintegri. Concepisce una seconda ipotesi ancora più terribile: “Mi uccide e finisce in prigione per sempre, la più bella delle vendette”.

Ma niente va mai come uno immagina. Étienne sparisce sott’acqua, lei ha paura, lo chiama, urla il suo nome, e quando lui riappare è già vicino a riva.

“Vigliacco, come al solito scappa”.

Fa appello a tutte le proprie forze per riacchiapparlo nuotando a stile libero: si è pur sempre diplomata con diciannove e mezzo su venti in discipline sportive, specialità nuoto.

In pochi secondi riesce ad afferrargli le caviglie per impedirgli di uscire. Ripensa alle parole di Damamme: «A te non piacerebbe accopparlo?».

Ma Étienne è troppo forte per lei, si divincola e schizza fuori dall’acqua come se avesse il diavolo alle calcagna.

Lei si aggrappa a una radice ed esce a sua volta. Nello sguardo di Étienne c’è solo disprezzo. D’altronde non le guarda più la pancia, la fissa negli occhi con un odio che gli altera il volto.

Clotilde ha perso.

Scoppia a piangere.

«Non ti preoccupare, non voglio niente da te. Non lo sa nessuno, nemmeno i miei».

Prende la borsa e gli fa vedere il denaro del suo libretto di risparmio.

«Guarda, sono piena di soldi. Ho deciso di andarmene».

«Dove?».

«Non lo so ancora... L’appuntamento di stasera era per mollarmi, no?».

Si confonde, è frastornata, capisce che lui non ne può più di lei, che la odia. Se non la smette di piagnucolare se ne andrà e non lo rivedrà più. Deve calmarsi, trovare un modo di trattenerlo, a costo di tramortirlo con una pietra. Sta per confessargli la verità, dirgli che ha perso il feto, che la natura ha risolto la faccenda al posto suo.

«Cazzo, ho solo diciott’anni... Perché l’hai fatto?» geme Étienne dopo aver buttato giù abbondanti sorsate di whisky.

«Non ho avuto il coraggio di abortire».

«Non ci credo. Di’ piuttosto che hai voluto incastrarmi, ma lascia perdere il coraggio».

Clotilde si riveste in fretta. In acqua la pancia fa il suo effetto, ma ora ha paura, si sente vuota.

Seduto sull’erba, lui si rolla una canna. Gli tremano le mani.

Lei gli si siede accanto.

«Quando lo sapranno i nostri genitori scoppierà un casino... Sia a casa tua che a casa mia» dice Étienne leccando la cartina.

«Partirò prima che lo scoprano» lo tranquillizza lei.

«Ma partire per dove, cazzo?».

Clotilde sorride.

«Me la sono sempre cavata».

«Non voglio un marmocchio. Non l’ho mai voluto e mai lo vorrò. Mi hai fregato. È disgustoso».

«Perché, non è disgustoso che volevi lasciarmi?».

Étienne chiude gli occhi. Clotilde lo sente esasperato. Vorrebbe farci l’amore un’ultima volta, guadagnare tempo. In quel momento non le importa di vivere o morire, desidera solo toccarlo, guardarlo godere. Sa di avere un dono che le altre non hanno, è l’unica con cui lui ci provi davvero gusto, sa farlo decollare. Gli fa scorrere una mano agile sul corpo sdraiato, lui la respinge, una, due volte, poi la lascia fare. Lei lo accarezza a lungo, gli osserva il cazzo in erezione, lo maneggia, lui smania, gli si accelera il respiro, viene nelle mani di Clotilde. Non apre gli occhi, non dice niente, resta immobile accanto alla canna spenta e alla bottiglia di whisky semivuota.

“È la fine” pensa Clotilde. Non l’ha neanche guardata, gli fa schifo, il suo corpo deformato dalla gravidanza gli ripugna, ha diciotto anni, gli piacciono le fighette, non le damigiane.

Lo guarda addormentarsi. Gli puzza il fiato di alcol e ha briciole di crackers agli angoli delle labbra. Anche lui le fa schifo.

Fa sempre caldo, ma di colpo le viene freddo. Vuole tornare a casa, in camera sua. “No, non in camera mia. Non quella doccia, non quel cesso”. Non vuole più vedere i suoi genitori né nessun altro.

Si riveste. Ha fango secco sui piedi e sulle gambe. “Sono sporca”.

Cammina nella foresta per trovare la strada sterrata che porta a La Comelle orientandosi con le luci all’orizzonte. Cammina una decina di minuti sotto gli alberi sentendo il rumore dei propri passi sulle foglie e in lontananza, su un’altra riva, voci e musica techno.

Trovata la strada dovrà fare un paio di chilometri prima di incontrare le prime case.

Un chilometro a piedi è dura, è dura un chilometro a piedi... Non vale la pena di essere più precisi, questa storia è già finita...

Non rivedrà più Étienne. Forse fra qualche anno si incontreranno per caso in una corsia del supermercato o davanti al bar tabacchi di La Comelle, si diranno «Ciao», «Toh, ciao, ti presento mio marito», «Tanto piacere, lei è mia moglie... Come stai? Poi che hai fatto?... Ci vediamo».

“È finita. Finita” pensa raggiungendo la strada sterrata.

Scavalca il fosso che separa la foresta dalla strada. Sente una macchina alle sue spalle, una macchina che viene dal lago. Di nuovo Damamme? Se è così li ha seguiti, forse li ha visti in acqua e anche dopo, quando lei... Nella sua testa si fa buio pesto.

Terza ipotesi. La ritrovano morta, investita da una macchina: incidente o suicidio? Come che sia, sarà la rovina della vita di Étienne Beaulieu, si sentirà in colpa. “Ma quando mai? Gli passerà subito”.

Si sente stanchissima.



Faremmo la stessa cosa

Se dovessimo rifarlo

È soltanto, soltanto

Un sabato sera sulla terra...

Lui arriva, lei lo vede, lo vuole

E i suoi occhi fanno il resto

Mette il fuoco

In ogni suo gesto...



“Maledetta canzone... Che giorno è oggi? Ah sì, mercoledì, il giorno dei bambini. Come quando sono rimasta incinta...”.

Sollevando una nuvola di polvere, la macchina sta arrivando alla sua altezza. Clotilde si gira continuando a camminare veloce, calcola la distanza, non distingue il guidatore che di colpo accelera.

È a cinque metri, quattro, tre, due. Clotilde si lancia.





16 Francis Cabrel, Samedi soir sur la terre.





81


2 gennaio 2003



Bussano alla porta della sua stanza. Tre colpi secchi. Due cani abbaiano.

Lili non fa mai così, sa che Nina vive nella paura, se c’è un’emergenza o ha qualcosa di urgente da dirle si annuncia strillando: «Sono Lili!».

Chi è entrato nel rifugio? Alle nove di mattina è chiuso al pubblico e gli altri collaboratori ancora non sembrano aver capito che in quel locale ci abita qualcuno.

Nina non osa muoversi. È ancora stesa a letto, rintronata dall’effetto degli analgesici che le hanno prescritto il giorno prima in ospedale. Si tira su il lenzuolo fino al mento. Bussano di nuovo. E ancora.

Stringe i pugni.

«Chi è?» grida con voce incerta.

«Sono io».

Nina riconosce la voce, si calma, respira meglio.

Si alza, indossa un lungo maglione, fa una smorfia di dolore per via del morso. Il cane ha avuto paura quando si è avvicinata, nessuno meglio di lei sa cosa possa fare la paura.

Si passa una mano tra i capelli e apre.

Nel vano della porta c’è l’immensa sagoma di Étienne. Nina sente il suo profumo, ha voglia di gettarsi nelle sue braccia, ma non si muove. L’ultima volta che si sono visti era arrabbiatissimo e l’ha mollata in una birreria a Lione.

Non si salutano con il solito bacio. Étienne entra, osserva la stanza, si sofferma sul banco da lavoro dove si trovano pennelli, colla, tubetti di vernice, fil di ferro, perline, tessere da mosaico... Al centro si sta asciugando una lampada da comodino con la base appena ridipinta.

«È il mio contributo al rifugio» dice Nina per spiegare l’inconsueto bordello. «Fabbrico oggetti da vendere... Come mi hai trovato?».

«Un informatore».

«Cioè?».

«L’ospedale...».

Étienne guarda il polpaccio fasciato di Nina. Indossa solo un lungo maglione, le gambe sono nude. La rivede come la conosceva, minuta, con braccia e polsi sottili, corpo e viso di nuovo aggraziati. Solo che vive in un tugurio in mezzo ai cani, un posto miserevole, anche se non osa dirglielo. Se non avesse quel polpaccio fasciato sembrerebbe quasi di ritorno dalle vacanze, ha un’aria molto più serena dell’ultima volta che l’ha vista, quando ancora viveva nel Castello con quella specie di cretino...

«Quindi non hai mai lasciato La Comelle» dice quasi tra sé. «Da quanto tempo sei qui? Due anni?».

«Due anni e due mesi».

«Pazzesco».

«Ho il terrore che mi ritrovi» confessa Nina.

«Chi, Damamme?».

«Sì».

«Ci penso io».

Nina cambia espressione, si fa tesa, va nel panico.

«Nessuno può fare niente con i pazzi, nemmeno la polizia. Non andare mai da lui, riuscirebbe a farti confessare dove sono... Mi giuri che non ci vai?».

«Sì» risponde Étienne a malincuore.

«Grazie» fa lei giungendo le mani.

Va verso il bollitore, prende due tazze e due bustine di tè. Lui non osa dirle che non lo vuole.

«Hai notizie di Adrien?» domanda Nina.

Vede un’ombra di gelosia passare nei suoi occhi. È appena arrivato e già lei gli parla dell’altro.

«Pare che all’improvviso abbia mollato tutto, Parigi, il teatro, la vita mondana... Louise mi ha detto che viaggia, ogni tanto prende un aereo per andare a trovarlo... Sono sempre stati strani, quei due... Non possono sposarsi e fare figli come tutti?».

«Perché sei venuto a trovarmi, Étienne?».

«Per vederti. L’ultima volta ho perso le staffe per via della lettera di Clotilde e mi è dispiaciuto, perché poi te ne sei andata... e io ti ho lasciato perdere anche se non stavi per niente bene... Come ti guadagni da vivere?».

«Non me lo guadagno».

Étienne la guarda incredulo.

«Non costo molto... Volevo vendermi i gioielli che avevo, ma Lili me l’ha impedito. Lili è la direttrice del rifugio. È un’amica, è stata lei a salvarmi. Mi compra due o tre vestiti all’anno quando ci sono i saldi, sapone e dentifricio, aspirina se ho mal di testa... Mi faccio il bucato a casa sua, e ha un orto da cui prendo quello che voglio. Fa conserve di verdure e torte. In cambio le do una mano con gli animali e fabbrico un sacco di cose da vendere durante gli open days».

«Pensi di rimanere a lungo qui?».

«Non lo so».

«Ma non è vita, questa!».

«È la mia vita».

«Vivi come una ricercata senza aver fatto niente di male!».

«Qualcosa di male l’ho fatto: ho sposato Emmanuel Damamme».

«Avevi diciott’anni, avevi appena perso tuo nonno...».

Nina gli porge una tazza di tè e guarda fuori, persa nei suoi pensieri.

«Puoi dire a Marie-Laure se per piacere fa un salto al cimitero? Io non posso più andare a trovare nonno, vorrei che controllasse se è tutto a posto, che ogni tanto ci mettesse dei fiori... Ma ricordati che tu non mi hai visto, non sai dove sono».

«Non puoi rimanere in una situazione del genere, Nina».

«È una situazione che fa al caso mio. Qui sto bene... Ti conosco abbastanza da sapere cosa pensi di questo luogo, Étienne, vedo l’espressione disgustata con cui guardi i muri, i cardini, la finestra marcia, ma non sai quanto ci sto bene. Certo, mi piacerebbe poter passeggiare liberamente in città e sedermi fuori da un bar a prendere un caffè, ma non sono ancora pronta. So che Emmanuel mi sta cercando, lo sento. È irrazionale, mi prenderai per pazza, ma finché c’è Lili accanto a me mi sento al sicuro».

«Lili si chiama Éliane Folon... Sapevi che è un’ex puttana?».

«...».

«È stata pure in galera e...».

«Vorrei che te ne andassi, Étienne».

«Non prenderla male, Nina, ma ammetti che hai il dono di circondarti di gente strana».

«La prendo malissimo, invece. Sei venuto per metterti in pace la coscienza? Come vedi sto bene, puoi tornare a Lione. Non gettare fango sull’unica persona che mi ha teso una mano senza aspettarsi niente in cambio, per piacere».

«Fino a quando magari non ti metterà sul marciapiede...».

«Vattene, Étienne».

«Se è quello che vuoi...».

«È quello che voglio. Grazie della visita».

«Sei sempre la solita rompiscatole».

«Faccio quel che posso».

Nina se ne pente. Vorrebbe che restasse, che si rimettesse seduto, che ricominciassero la conversazione da zero. Étienne è sicuramente venuto a proporle una soluzione, le sue intenzioni sono buone. Deve fargli capire con tatto che non intende andarsene da lì.

«Mi sono messo con una» dice lui, già sulla soglia.

«Sono contenta per te».

«Puoi chiamarmi quando vuoi, il numero è sempre lo stesso...».

«Non accendo più il telefono».

Si guardano un’ultima volta. Nina gli posa una mano sulla guancia, lui la prende e gliela bacia.



*



Étienne attraversa il canile. Due giovani stanno pulendo per terra con un potente getto d’acqua, un’altra tizia mette il guinzaglio a un bastardo tipo collie e lo porta fuori. Étienne guarda la scheda del cane attaccata al cancello: Debby, meticcio pastore, femmina, sterilizzata, nata nel 1999, al rifugio dal 2001. Altri due cani abbaiano scodinzolando.

Quando passa davanti all’ufficio situato subito prima della porta Lili lo chiama.

«Ha visto Nina?».

«Sì».

«Le ha detto che ha paura?».

«Sì».

«Lei è il suo amico Étienne?».

«Sì».

«Il poliziotto?».

«Già».

«Farà qualcosa per fermare quel pazzo?».

«No».

«Cosa aspetta, che venga ad ammazzarla?».

«Non prendo ordini da lei. So chi è e cosa ha fatto».

«Quel che ho fatto riguarda solo me, giovanotto».

Étienne si pente subito della sua frase inopportuna. Ce l’ha con Emmanuel, non con quella povera donna.

«Mi scusi».

«È scusato».

«...».

«Nina è una ragazza deliziosa. Quando l’ho conosciuta stava a pezzi. Ma non rimanga lì piantato, venga a prendersi un caffè».

Étienne la segue, si siede su una poltrona sbilenca di fronte a lei, che sposta un po’ di scartoffie e posa due tazze fumanti sul tavolo. Éliane Folon indossa pantaloni di nylon verdi e un lungo maglione con i pompon gialli e rosa. Si è raccolta i capelli in uno chignon improbabile tenuto fermo da una grossa pinza nera.

«Ha controllato la mia fedina penale?» gli domanda.

«Sì. Tentato omicidio».

«Un pezzo di merda».

«Non sono un giudice».

«Sì che lo è. Mi ha appena detto in faccia con un tono da procuratore di essere al corrente di quello che avevo fatto...».

«...».

«Ma gliel’ho detto, la perdono».

«Come è finita qui?» le chiede Étienne.

«Sono uscita dieci anni fa. Il consulente penitenziario mi ha trovato lavoro a La Comelle come donna delle pulizie alla fabbrica Magellan, e per una storia di cane maltrattato ho conosciuto l’ex direttrice del rifugio, che ho sostituito quando è andata in pensione. In poche parole i cani mi hanno salvato la vita, così adesso io salvo la loro».

«Perché sta aiutando Nina?».

«Somiglia a una ragazza che ho conosciuto al tempo in cui facevo la vita. Non c’è più, quando ho deciso di intervenire il suo protettore l’aveva fatta sparire. Sa, ho un certo fiuto per leggere la paura negli occhi delle ragazze, e negli occhi di Nina ce n’era tanta».

Étienne stringe i pugni. Si rende conto di non essere stato all’altezza, di essere stato un amico superficiale.

«Chi è il tizio che ha cercato di far fuori?».

«Il mio fidanzato».

Étienne è stupito. Pensava che rispondesse “il mio protettore” o “il mio uomo”. Lili scoppia a ridere.

«Che faccia che ha fatto! Sto scherzando. Un brutto tipo, gliel’ho detto. Una mattina, dopo una parola e uno schiaffo di troppo, gli ho tirato una coltellata. Se l’è cavata, ma gli ho lasciato una bella cicatrice. Poi ci ha pensato il tempo a saldare i conti, si è beccato una pallottola vagante. Si è trovato nel posto sbagliato al momento sbagliato, dirà lei, ma io penso che il buon Dio abbia scelto il posto giusto e il momento giusto per spingerlo verso l’uscita».





82


29 dicembre 2017



Siamo tutti e tre seduti al sole col mento appoggiato alle ginocchia sul ponte di un traghetto che ci sta portando a Palermo, Étienne a sinistra, Nina al centro, io a destra. Appoggiati al parapetto, ci lasciamo cullare dal tepore dell’aria. Sembra che il mare ci osservi.

«Cent’anni fa c’era la Prima guerra mondiale».

«E questa come ti è uscita? Non cambi mai, Nina, sei uno sballo, come direbbe mio figlio. Perché ti viene in mente la Prima guerra mondiale?».

Nina sorride.

«Non lo so, le trincee, il tempo che passa... Io l’ho trovato lungo, il tempo, quando abbiamo smesso di farci gli auguri di buon compleanno. La prima volta ho avuto una sensazione di grande silenzio nella testa. Certi eventi segnano gli anni, poi più niente, mentre prima commentavamo tutto».

«Io non sono mai stato capace di ricordare le date» ci fa notare Étienne.

Si accende una sigaretta. Vedo che Nina muore dalla voglia di fermargli il braccio, di soffiare sulla fiamma dell’accendino, ma non osa.

Io non dico niente, come al solito. Il silenzio mi fa bene. So che né Nina né Étienne mi chiederanno perché sto zitta. Conoscersi da sempre è anche questo.

«Perché fate questo per me? Perché mi accompagnate?» domanda Étienne. «In fondo sono sempre stato sleale con voi».

«Sleale?» esclama Nina. «E il 2 gennaio 2003, quando sei venuto a trovarmi al rifugio? Non so cosa tu abbia fatto né cosa sia successo, ma è successo».

«Di che parlate?» chiedo.

«Del giorno in cui ti ho telefonato» risponde Étienne. «Tu eri a Cagliari con mia sorella, anche tu in Italia, buffo. Ti ricordi?».

«Certo che me lo ricordo. È l’ultima volta che ci siamo parlati, fino a quattro giorni fa».

«Quel giorno vi siete parlati?» fa Nina portandosi entrambe le mani alla bocca come una bambina colta in flagrante.

Invece di risponderle le sorrido e torno al mio silenzio.

Étienne chiude gli occhi e allunga le gambe.

Ripensa allo sguardo di Éliane Folon detta Lili nell’ufficio del rifugio, due biglie verdi che lo scrutavano facendogli capire che era arrivato il momento di “occuparsi” di Emmanuel Damamme affinché Nina ritrovasse una parvenza di vita.

Uscito dal rifugio aveva chiamato Adrien con poche speranze. Lui aveva risposto subito.

«Pensavo che avessi cambiato numero di telefono» erano state le prime parole che gli aveva detto.

Non si erano più visti dopo il violento incontro alla brasserie La Lorraine.

«Perché mai? Non mi cerca più nessuno, a parte Louise e il mio ex editore».

«Più che altro pensavo che non mi avresti risposto».

«Se mi chiami significa che vuoi dirmi qualcosa di Nina, sennò non mi telefoneresti, giusto?».

«Giusto. L’ho vista. In carne e ossa».

«Dov’è?».

«Non ci crederai...».



L’ultima volta che Étienne aveva messo piede nella proprietà Damamme era stata la sera del 1998 in cui avevano visto la finale dei Mondiali di calcio. Perché quel giorno non aveva strappato Nina alla sua triste esistenza? Cosa gliel’aveva impedito? Eppure già si vedeva che era infelice.

Il 2 gennaio 2003, alle dieci del mattino, Étienne aveva trovato Emmanuel nella sua ricca dimora trasandato, smagrito e solo, con una barba di parecchi giorni, in boxer e maglietta. Faceva pietà.

«Sei venuto a farmi gli auguri di buon anno?» aveva ironizzato Emmanuel vedendolo.

«Perché sei ridotto così?».

«È l’amore» aveva ridacchiato lui. «Sai dov’è Nina?».

«Dimenticala».

«Mai».

«Perché? Se ti ha lasciato evidentemente vuole che la dimentichi».

«Forse, ma io voglio vederla».

«Faresti bene a lasciarla perdere una volta per tutte».

«Sei venuto per dirmi questa stronzata?».

«Potresti avere delle noie. Noie grosse».

«Che genere di noie?».

«Di genere definitivo».

Emmanuel si era messo a gesticolare in maniera grottesca cantilenando a voce sempre più alta:

«Étienne Beaulieu mi minaccia! Étienne Beaulieu mi minaccia!...».

«Ora capisco perché ha tagliato la corda, sei completamente fuori di testa».

L’altro aveva smesso di fare il suo show. Era sceso un lungo silenzio. Poi aveva detto:

«Allora, sai dov’è Nina? Dài, dimmelo... Dimmelo! Dimmelo! Dimmelo!» aveva cominciato a gridare saltellando come un bambino isterico.

Étienne si era seduto sul divano. Tutto stava andando come previsto.

«Perché ti fai rivedere oggi? L’hai incontrata? Sai dov’è? Ma certo, è così, cazzo! Ammetti che lo sai!» aveva strillato Emmanuel colpendo il muro con un pugno.

«Sei matto...» aveva sibilato Étienne fra i denti.

Emmanuel era tornato di colpo serio.

«Vaffanculo, Beaulieu, tu e la tua morale... Comunque vendo la ditta e me ne vado».

«Dove?».

«Non l’ho ancora deciso. Lontano. Lontanissimo. Hai ragione, è bene che dimentichi quella troia».

Sentendolo insultare Nina, Étienne era stato tentato di spaccargli la faccia.

«Sai che sono stato io ad accompagnare Clotilde Marais al lago la sera in cui è scomparsa? Hai raccontato a tutti che non era venuta, ma io so che hai mentito, perché l’ho lasciata proprio accanto alla tua moto...».

Étienne aveva fatto finta di non crederci, ma Emmanuel aveva colpito nel segno. Probabilmente il pazzo diceva il falso per sapere il vero, non era possibile che avesse incontrato Clotilde la sera del 17 agosto. Emmanuel aveva notato il turbamento di Étienne, che tutto si aspettava meno quell’annuncio.

«Che hai fatto a quella povera ragazza?» l’aveva provocato.

«Sono venuto a parlare di Nina, non di Clotilde».

«Non mi credi, eh? Posso descriverti il vestito che aveva quella sera, se vuoi, nero a pois bianchi, con i bottoni davanti a forma di coccinella. E aveva ai piedi scarpe da ginnastica bianche, me lo ricordo perché ho pensato che il bianco fosse un colore poco adatto a quel posto fangoso».

«Sei un mitomane» aveva replicato Étienne. «Lo sanno tutti com’era vestita, era sugli avvisi di ricerca... E poi tu che ci facevi lì? Hai una piscina olimpionica a casa tua, non sei mai venuto al lago...».

Emmanuel Damamme aveva fatto un sorriso cattivo e allo stesso tempo triste. Étienne era combattuto tra pietà e avversione. Il dandy che non aveva più niente di elegante soffriva palesemente le pene dell’inferno e aveva perso il controllo della sua vita. Guardava Étienne senza vederlo, perso nei suoi pensieri.

«Mi accorgo per la prima volta che nel tuo cognome c’è la parola beau, “bello”».

«...».

«Il giorno del funerale del postino vi ho visto arrivare a casa di Nina, tu e il frocetto. Ho aspettato, poi tu te ne sei andato da solo. Non so perché, ma ti ho seguito, ti ho visto entrare e uscire da casa tua, salire sulla moto. Avevo una gran voglia di farti volare nel fosso. Ti stavo dietro, ma non con l’Alpine, con una macchina della società. Sono stato sul punto di venirti addosso varie volte... ciao ciao, Beaulieu! Non l’ho fatto solo perché era appena morto il nonno di Nina e sarebbero stati troppi morti insieme, ho avuto paura che Nina non l’avrebbe sopportato. Ti ho visto stenderti sull’erba in riva al lago... cioè, in riva alla discarica... e ingozzarti di whisky come una spugna. Poi ho avuto un momento di lucidità e mi sono chiesto che ci facevo lì. Tornando a La Comelle ho incontrato Clotilde Marais che camminava sul ciglio della strada. Ho fatto dietrofront e le ho dato un passaggio. Mi ha detto che aveva appuntamento con te. Si vedeva chiaramente che era innamorata pazza».

«Sei stato tu a farle del male?».

«Il solo male che le ho fatto è stato lasciarla accanto alla tua moto. Non sei per niente limpido, Étienne, quindi non venire a farmi la morale, per piacere!».

«Sei rimasto lì? Ci hai spiato?».

«No, sono tornato qui».

«Bugiardo».

«Me ne fregavo di voi due, l’unica cosa che mi interessava in quel momento era Nina, volevo tornare a casa nel caso avesse bisogno di me. All’epoca quasi nessuno aveva il cellulare, come ricorderai, si aspettava per ore accanto al telefono fisso. Ed è successo il miracolo. Quando pensavo che non l’avrei più rivista mi ha telefonato e chiesto di andare a prenderla. Era da sola col frocetto...».

«Smettila di chiamare Adrien così».

«Perché, hai un debole per lui? Nina non ti basta?».

Emmanuel era scoppiato a ridere, una risata dolorosa che gli aveva alterato i lineamenti.

«Tornando a Clotilde Marais, se lo vuoi sapere sono io che telefono regolarmente in gendarmeria per dire che quella sera era con te».

Étienne aveva fatto forza su se stesso per non saltargli addosso. Quell’uomo non era soltanto pazzo, era anche perverso e manipolatore. Tuttavia la sua confessione gli dava un certo sollievo, aveva spesso pensato che il delatore sconosciuto fosse suo padre, che gli volesse così poco bene da arrivare ad accusarlo.

«E sono stato io a chiamare la televisione quando hanno parlato del caso» aveva continuato Damamme. «Ho sempre sognato di vederti finire in prigione. Se penso che sei diventato poliziotto... Sei un impostore, Beaulieu. Confessa che sei stato tu a uccidere Clotilde Marais».

Étienne aveva dimenticato ogni strategia.

«Non sono pazzo, non terrorizzo le ragazze, io» gli aveva gridato. «Del resto nessuna mi ha mai lasciato, al contrario di te».

Emmanuel aveva afferrato una padella e l’aveva colpito con una tale violenza da farlo svenire. Étienne non se n’era neanche accorto...

Quando aveva ripreso i sensi in un lago di sangue aveva un taglio di un paio di centimetri sull’arcata sopraccigliare. Emmanuel non c’era più. Étienne si era tamponato l’emorragia arrabbiatissimo con se stesso. Perché diavolo aveva provocato quel pazzo? L’aveva cercato in tutte le stanze, aveva perfino aperto gli armadi della camera da letto e constatato che ogni traccia di Nina era stata cancellata.

Tanto meglio se era scappato, in fondo quell’aggressione era un colpo di fortuna: violenza a pubblico ufficiale, Étienne poteva farlo sbattere dentro. A condizione di prenderlo, però.

Emmanuel era in cucina, in piedi accanto alla credenza, pallidissimo, assente, con un bicchiere d’acqua in mano.

Era il momento giusto di dirgli tutto.

«So dov’è Nina».

Emmanuel l’aveva guardato come se fosse il diavolo in persona. Sembrava quasi non voler più sapere la notizia che da oltre due anni aspettava e cercava come un assatanato, come se raggiungere l’obiettivo lo privasse della sua ricerca.

Sempre col bicchiere d’acqua in mano, si era seduto come un condannato in attesa del verdetto. Étienne aveva parlato con calma e condiscendenza, scegliendo le parole.

«Ho ritrovato le sue tracce grazie a un informatore. Abita a trecento chilometri da qui e... credo che sia felice. Vive con un uomo di dieci anni più grande di lei... Hanno un figlio, un bel bambino di nove mesi che si chiama Lino. Ne avranno un altro a primavera... Nina ha conosciuto il suo attuale compagno al lavoro».

Emmanuel era stato sul punto di urlare “Ma il marito sono io!” prima di realizzare che no, non era più niente.

Étienne aveva continuato con la sensazione di affondare sempre di più la lama.

«Lavora in un laboratorio di restauro di quadri. Era il suo sogno. Sai, le è sempre piaciuto dipingere... Mi dispiace... Non mi sei mai stato simpatico, Damamme, ma è giusto che tu sappia la verità, vedo che stai troppo male a causa di una persona che non esiste più. Nina ci ha messo una pietra sopra. Su di te, su di noi, su Adrien, sui miei genitori, su La Comelle. Non la rivedremo più».

«Dove vive?» aveva trovato la forza di domandare Emmanuel.

«Ad Annecy, in una graziosa casetta in riva al lago... Sono andato a controllare. Mi è venuto un colpo quando l’ho vista da lontano, bella e incinta. Spingeva il passeggino col figlio e aveva un cane al guinzaglio... Ha voltato pagina. Fai come lei. È finita».

Emmanuel si era raggomitolato in posizione fetale, con le ginocchia contro il petto, e aveva cominciato a piangere. Si era figurato la moglie persa, sola, pentita, tremante di paura, non aveva mai concepito un copione diverso, un altro uomo, due figli, un cane... Si era blindata in un’altra vita. Di colpo, ucciderla e suicidarsi gli era sembrata una cosa assurda. Nina, la sua Nina sottomessa e terrorizzata, sterile e alcolizzata, era morta e sepolta. La ragazza di Annecy con due bambini non era più lei.

Tornato in macchina, Étienne aveva chiamato Adrien per annunciargli il successo del piano, ma Adrien non aveva risposto.

Quand’era uscito dal rifugio, e prima di andare da Emmanuel Damamme, lui e Adrien avevano riflettuto insieme al telefono sul modo di liberare Nina dal marito.

Ucciderlo o farlo uccidere era fuori questione. Spingerlo al suicidio facendogli credere che Nina fosse morta non avrebbe funzionato. Dargli un falso indirizzo in Polinesia sperando che non ne sarebbe tornato era troppo fantasioso...

Adrien aveva trovato la soluzione: fargli credere che Nina si fosse rifatta una vita felice, protetta dietro lo scudo di marito e figli. Gli aveva dettato le parole: il lago di Annecy, l’uomo innamorato, i bambini, il cane, il passeggino, la primavera, il restauro di quadri, tutte cose che Damamme era stato incapace di darle. Emmanuel non avrebbe avuto il coraggio di confrontarsi con quella realtà e forse avrebbe abbandonato l’insano proposito di ritrovarla.

«Si vede che scrivi libri, tu» aveva esultato Étienne. «È un’idea geniale».

Dopo quella telefonata Adrien ed Étienne non si erano più visti né sentiti.





83


29 dicembre 2017



Bernard Roi è sempre stato un tipo ordinario. A scuola era abbonato alla sufficienza, sia alle elementari che alle medie. Non si faceva notare. Se si fosse sottoposto al test del quoziente d’intelligenza sarebbe risultato “da normale a medio”.

Era arrivato fino alla terza media, poi aveva cambiato strada e ottenuto in extremis un certificato di abilitazione professionale come meccanico.

A diciannove anni tuttavia il suo principale, che aveva un’officina a La Comelle, l’aveva licenziato perché arrivava sempre in ritardo. E in effetti Bernard si faceva troppe canne, aveva il risveglio difficile.

Alla fine del 1994 era stato assunto alla Magellan, la fabbrica di pezzi di ricambio per automobili, per lavorare alla fine della catena di montaggio, al controllo qualità, dapprima con un contratto a termine, poi con un contratto a tempo indeterminato. Ventitré anni senza un’increspatura. Era sopravvissuto alle riduzioni di personale e ai prepensionamenti. Aveva fatto economie e aperto un libretto di risparmio, si era comprato una casetta e una macchina a rate.

A scuola ascoltava i Clash e portava magliette dei Sex Pistols, ma non ricorda più esattamente perché. Quando i figli gli chiedono: «Papà, com’era la vita quand’eri piccolo?», Bernard risponde: «Pesante, tutti mi prendevano in giro per il cognome Roi, dicevano che mi sentivo un re».

Da adolescente una vecchia zingara incontrata alla fiera di La Comelle, alla quale Bernard non aveva saputo dire di no quando lei gli aveva afferrato la mano, gli aveva predetto un matrimonio abbastanza felice e due figli, ma anche un evento che a diciannove anni gli avrebbe sconvolto la vita. «È poco chiaro, ma è qualcosa di brutale» gli aveva detto sgranando gli occhi sulle linee della sua mano e chiedendogli dieci franchi.

Bernard non ci aveva più pensato fino a quando l’evento non era successo. Allora si era ricordato delle ultime parole della vecchia: «Di’ la verità, piccolo, sennò non camperai più».

La verità lui non l’ha mai detta.

Bravo padre e marito, Bernard Roi ha una vita che scorre tranquilla: la mattina beve il caffè inzuppando una madeleine confezionata nella tazza, inforca la bicicletta per andare in fabbrica, a un chilometro da casa sua, a mezzogiorno mangia il pranzo portato da casa sulla sua solita panchina e alle cinque e mezzo del pomeriggio torna per dare una mano alla moglie nelle faccende di tutti i giorni.

Quest’anno ha preso le ferie di Natale dal 22 dicembre, ma diversamente dagli altri anni ha guardato le trasmissioni televisive natalizie con i figli senza vederle, rispondendo a caso sì o no alle domande che gli facevano senza nemmeno ascoltarle.

La notte scorsa si è deciso a vuotare il sacco.

Quel 29 dicembre, alle nove del mattino, prende la bicicletta, ma anziché dirigersi alla fabbrica va alla gendarmeria.

Colpo di fortuna nella sfortuna, si imbatte in Sébastien Larand di passaggio, uno che non è proprio un suo amico ma che conosce dagli anni delle medie, e questo lo rassicura. Non gli sarebbe piaciuto avere a che fare con uno sconosciuto in divisa o, peggio, con una donna.

Il graduato gli sorride.

«Ciao, come mai in gendarmeria a quest’ora del mattino?».

«È per Clotilde Marais» risponde Bernard guardandosi le scarpe che la moglie Céline gli lucida ogni primo sabato del mese.

Il sorriso di Sébastien Larand si spegne all’istante. E lui che pensava di passare solo cinque minuti e andarsene... Da vari giorni gli abitanti di La Comelle non fanno altro che parlare delle ossa trovate in fondo al lago: sono quelle della ragazza scomparsa? I fatti di cronaca non sono certo frequenti da quelle parti.

Sébastien e Bernard si conoscono fin da piccoli, Bernard Roi deve avere un paio d’anni più di lui e non è un tipo fanfarone, quindi se quella mattina si è presentato lì dev’essere per qualcosa di serio, pensa il gendarme.

«Vieni, andiamo nel mio ufficio, staremo più tranquilli».

«Non mi arresti?» si stupisce Bernard.

«Non siamo mica in Law & Order, qui...».

Appena si siede, Bernard Roi rimpiange di essere lì. A che serve? Che cambia?

«Dimmi tutto» lo incoraggia Sébastien Larand dandogli un bicchiere d’acqua.

Bernard rimane un po’ in silenzio, poi attacca.

«Quel giorno, il giorno in cui Clotilde Marais è... scomparsa, non stavo tanto bene. Sei mesi prima mi avevano licenziato dall’officina in cui lavoravo, era un periodaccio, fumavo parecchia erba, anche hashish, ma non ho mai usato altro, te lo giuro sulla testa dei miei figli. Faceva caldo, era una giornata triste, la mattina c’era stato il funerale del postino, una brava persona. Stavo male, mi annoiavo, tutti erano andati in vacanza tranne me, come al solito, come tutti gli anni... A casa nostra il mare lo vedevamo solo in televisione, così facevo cazzate per ammazzare il tempo... Bada, non sto cercando scuse... Vedi come sono grosso adesso? All’epoca ero un mucchietto d’ossa, non avevo il coraggio di andare alle piscine perché mi sfottevano, «Ehi, re, sei gracilino, dev’essere un regno povero, il tuo», cose così. Rimaneva il lago, un posto tranquillo dove andare a fumare e bere. Ero scoglionato, non avevo la patente, mio fratello aveva preso la bicicletta... così ho deciso di fregare la Twingo del vicino, un certo Desnos che odiavo perché l’anno prima aveva avvelenato il nostro cane. Non c’erano prove, ma tutti sapevano che era stato lui. La lasciava sempre aperta, era una macchina facile da mettere in moto dopo aver scassato il bloccasterzo. Sono andato al lago stringendo il culo: senza patente, macchina rubata, erba e alcol nel cassettino... Sapevo che non l’avrei mai riportata a Desnos, l’avrei usata, me la sarei spassata un po’ e l’avrei abbandonata da qualche parte. Ho passato il pomeriggio a fare il bagno, fumare, ciondolare e dormire al riparo dagli sguardi. Quando ha cominciato a fare buio sono risalito sulla Twingo, alla radio mandavano Foule sentimentale, una canzone sdolcinata. Da allora non sono più stato capace di riascoltarla... Sulla via del ritorno ho visto una ragazza che camminava sul ciglio della strada. Si è voltata, l’ho riconosciuta, era una di La Comelle che avevo già visto a scuola, una che non andava in giro con gente come me. E così ho avuto paura, mi è presa la paranoia che ti dà il fumo, sono andato nel panico e ho accelerato perché non mi vedesse al volante di una macchina rubata, ho preso velocità pensando “Abbassa la testa e superala”. Non ho avuto il tempo di abbassarla, lei è scattata di lato, sembrava una tuffatrice o una ginnasta determinata a battere il record alle Olimpiadi, si è buttata sotto la macchina come se volasse, puntando dritta verso le ruote. Non ho avuto il tempo di frenare. Ho urlato. Terrore. L’impatto è stato talmente violento che i fari sono scoppiati. Sono rimasto vari minuti seduto in macchina senza il coraggio di scendere. Mi tremavano le mani. Con tutto quello che avevo fumato non sapevo più se fosse vero o stessi avendo un’allucinazione. La radio continuava a trasmettere i tormentoni di quell’estate. L’ho spenta. Il motore era ancora acceso. Ho pianto, poi ho fatto marcia indietro e l’ho vista illuminata dalle luci di posizione, stesa sulla strada. Un animale morto. Mi è tornato in mente il mio grosso cane che quello aveva avvelenato, il suo corpo freddo in giardino quand’ero tornato a casa. Alla fine sono sceso. Da principio non l’ho toccata, poi le ho sentito il polso, era morta... Perché io? Perché si era suicidata davanti a me? Perché una principessa come lei si ammazzava usando un poveraccio come me? Ero fattissimo, ho pensato che dovevo far sparire la macchina con la ragazza dentro e dimenticare tutto. Comunque nessuno mi avrebbe creduto. Con tutto l’alcol e la roba che avevo in corpo, la macchina rubata, senza patente, mio padre mi avrebbe ucciso prima che la polizia venisse ad arrestarmi. L’ho presa in braccio piangendo e chiedendole perché l’avesse fatto, continuavo a farle la stessa domanda: perché l’hai fatto? I morti pesano. Sembrava tanto leggera, invece ho fatto fatica a sollevarla. Era ancora calda, aveva le braccia sudate. L’ho messa sul sedile di dietro con attenzione, come se avessi paura di farle male. Sono tornato al lago pregando di non incontrare nessuno. Ho trovato un punto che dava direttamente sull’acqua, una piccola radura tra le felci, ho accelerato per circa cento metri, il motore è andato su di giri, ho preso velocità e ho fatto come James Dean in Gioventù bruciata, ho aperto la portiera e mi sono lanciato fuori. Mi sono rotto il polso. La macchina è volata come Clotilde quando si è buttata sotto le mie ruote, poi è andata a fondo... È rimasta lì ventitré anni. Credevo che non l’avrebbero mai trovata fino a che non ho letto l’articolo sul giornale. Non perdete tempo con le analisi del DNA o cose del genere. È Clotilde Marais. La cosa ironica è che, ammazzandosi, quella ragazza mi ha un po’ salvato la vita. Da allora sono diventato una persona seria, non ho più toccato alcol né droga, mi ha rimesso sulla retta via. Ho pensato spesso ai suoi genitori, ma preferivo che la credessero viva da qualche parte, come dicevano un po’ tutti. Qualcuno ha detto perfino di averla vista in Brasile. Non volevo essere quello che andava ad annunciare a un padre e una madre che la figlia si era suicidata. Sono stato tentato di parlare quando li ho visti in televisione nel programma di Jacques Pradel, ma all’epoca avevo un figlio di un anno e mia moglie era incinta del secondo. Parlano bene quelli di Parigi, ma non sanno quanto sia difficile mantenere e proteggere una famiglia. Certe volte è meglio non dire la verità. Fa troppo male».





84


30 dicembre 2017



Marie-Castille riattacca.

Digerisce l’informazione.

Marie-Laure le ha appena letto l’articolo. Clotilde Marais si sarebbe buttata sotto una macchina. Il tipo che guidava è incensurato, un bravo padre di famiglia che è stato zitto perché all’epoca non era pulito. Tutto da dimostrare. È anche possibile che l’abbia investita perché aveva bevuto e si sia sbarazzato del cadavere.

Una storia riesumata, un vecchio caso risolto, e tutto grazie a un insignificante comune della Saône-et-Loire che ha deciso di ripulire una parte del lago.

Marie-Castille era accanto a Étienne tre settimane fa, quando aveva saputo della macchina ripescata dalle acque. Era diventato bianco come un lenzuolo, aveva detto più volte:

«Allora l’avevo vista, non sono pazzo».

«Che cosa, amore? Che avevi visto?».

«La macchina».

Quante volte Étienne si svegliava chiamando Clotilde? si chiede. È stato quello a ucciderlo. A devastarlo. Clotilde Marais è l’animale che ha corroso Étienne dall’interno. Morendo l’ha portato con sé, gli ha messo un piede nella fossa.

Bisogna assolutamente che Étienne lo sappia, Marie-Castille sente che è di vitale importanza. Forse sapendo che non c’entra niente con la scomparsa di Clotilde le cose cambieranno. Si può cambiare il corso dei fiumi? Certe volte sì, sicuramente. Esistono le correnti contrarie.

Deve tornare a casa. L’unico che possa riferire l’informazione è Valentin. Marie-Castille è sicura che il padre lo chiami. Valentin è l’unico che colleghi Étienne al loro mondo, il mondo dei vivi. Il marito è partito con Nina e quell’altro perché i due amici rappresentano il passato, e non il presente. Sono fantasmi.

Sale in macchina e ripete a voce alta quello che dirà al figlio: «Tesoro, quando papà ti telefona, perché so che ti telefona, digli esattamente queste parole: un uomo si è costituito per il caso della macchina ripescata dal lago. Digli solo questo, un uomo si è costituito per il caso della macchina ripescata dal lago, papà capirà».

“Valentin mi farà domande” pensa poi. “Mi chiederà particolari sul caso. Che gli rispondo? Cazzo! Cazzo! Cazzo!”.

Frena bruscamente e accosta di lato. Scoppia a piangere, crolla sul volante scossa da violenti singhiozzi. Non può certo dire al figlio che quando il padre era giovane ha messo incinta una ragazza scomparsa la sera in cui aveva appuntamento con lui, che quella storia l’ha ossessionato per tutta la vita e che è andato a morire lontano da loro...

Le vibra il telefonino, guarda lo schermo, numero sconosciuto. Si soffia il naso e risponde. Sente: «Sono Nina».



*



Palermo. Al riparo dal vento ci sono diciotto gradi. Io ed Étienne siamo stesi sulla spiaggia dell’Arenella, a due passi dalla nostra pensione. Io disegno sulla sabbia buffe case dai muri inclinati, Étienne guarda il mare. Più lontano vedo Nina che cammina sul bagnasciuga. È bello l’inverno in Italia.

«Volevi questo?» gli domando.

«Sì» risponde lui fissando l’orizzonte.

«Hai fame?».

«No».

«Hai dolore?».

«No».

«Vuoi che telefoni a qualcuno, che dia notizie ai tuoi genitori?».

«No. Mio padre non mi vuole bene».

«Perché lo dici?».

«Perché lo so. Devo avere una faccia che non gli piace. Forse se avessi avuto più figli ce ne sarebbe stato uno a cui avrei voluto meno bene degli altri. L’amore non si discute».

«Io mio padre non l’ho più visto da quando ho scritto Figli in comune. Un sacco di tempo».

«Non ti manca?».

«Non si può sentire la mancanza degli sconosciuti».

«Lui sa che in fondo sei una donna?».

Sono talmente venuto a patti con le mie due esistenze che la sua domanda mi coglie alla sprovvista. Appena ci ritroviamo soli non fa altro che parlarmi di me.

«Neanche mia madre l’ha mai saputo. Lasciare che se ne andasse senza dirglielo è il mio maggior rimpianto».

«Louise sa che siamo a Palermo?».

«Louise sa tutto. Vuoi che le dica di venire qui?».

«No, per carità. Dopo che sarò morto... vorrei che ti operassi. So che non l’hai mai fatto a causa mia, perché avevi paura di come ti avrei guardato. Sono stato io a impedirtelo».

«Tu non c’entri niente, Étienne. È una faccenda molto più complicata».

«Promettimi che lo farai».

«Non posso promettere».

«Louise verrà con te? Voglio dire, se un giorno deciderai di farlo ti accompagnerà?».

«Sì. Non aspetta altro che me, aspetta Virginie da trent’anni».

«Allora fallo. Giuramelo».

«Te lo giuro».

«Sulla mia testa?».

«Non serve a niente giurare sulla tua testa, visto che stai per morire. Si giura sulla testa di quelli che stanno bene».

Ci mettiamo a ridere insieme.

Nina torna verso di noi correndo come se avesse visto il diavolo. Arriva talmente senza fiato che dalla bocca non le esce alcun suono, solo il respiro rauco che conosciamo bene.

Étienne la rimprovera.

«Sei matta a correre così?».

«È che... è che... Étienne... è che... Clotilde... è finita...».



*



La madre di Clotilde Marais è seduta sul divano. Le viene in mente che da quando la figlia se n’è andata non l’ha mai cambiato.

Ventitré anni.

Ha ritinteggiato le pareti un paio di volte, ritappezzato il salotto, sostituito la moquette in camera da letto, ma si è tenuta il vecchio divano.

Sente il marito camminare avanti e indietro al piano di sopra. Probabilmente sta pensando al processo, agli avvocati. È il suo modo di resistere, di cercare all’interno di se stesso quel che resta di vivo. Vorrà dimostrare che Clotilde non si è suicidata, ma è stata investita da un uomo in preda all’alcol e forse qualcosa di peggio.

Ma lei sa bene che la figlia stava male e lo dirà, dirà che quel Bernard Roi è una vittima collaterale.

Come lei e tutti gli altri.

Tutti vittime della “scomparsa”.

Da ventitré anni, per gli altri lei è la madre di Clotilde Marais, la madre della ragazza che si è volatilizzata il 17 agosto 1994, la madre della figlia che ha rinnegato la propria famiglia, la madre con le occhiaie che è andata in televisione a spiattellare la sua vita.

Nessuno sa come si chiama, come succede per tutti i genitori di figli scomparsi. Diventano nient’altro che i “genitori di...”, vengono destituiti perché i figli sono spariti, partiti senza lasciare un recapito. Da ventitré anni ha perso il suo nome, e ormai è vecchia, pensionata.

“Ecco, è finita”. C’è una canzone che dice così. Non le è mai piaciuta, è troppo triste.

Per gli altri la cosa migliore era l’idea che Clotilde vivesse a Salvador de Bahia, che bevesse latte di cocco a colazione con i bei capelli biondi raccolti in uno chignon, che crescesse altrove.

Nel 2001 sono andati in Brasile, a mostrare in giro un suo ritratto fotografico invecchiato un po’ con un software. Sapeva perfettamente che nessuno l’aveva vista, fingeva di cercarla per far piacere al marito.

Ha sempre pensato che si fosse nascosta per morire, non per vivere.

Nell’ultimo periodo Clotilde non raccontava più niente, era diventata un mistero, si portava dietro nuvole di tristezza e fingeva su tutto. La madre aveva la sensazione di vivere sotto lo stesso tetto di un’attrice scadente, un’estranea che avesse soffocato la figlia.

Lasciava credere agli altri che Clotilde avesse quarantun anni, ma in cuor suo ha sempre saputo che ne aveva diciotto.

Sono cose che una madre sente.

Il 17 agosto 1994 è una data che non corrisponde né a una nascita né a una morte né a un anniversario, è la data di una scomparsa.

Quando la tizia di Châlons ha sostenuto con insistenza di aver incontrato Clotilde a Salvador de Bahia ha fatto finta di crederci, così come ha fatto finta di credere alla vecchia che diceva di averla vista alla stazione quella fatidica sera.

Fingere di crederci le ha permesso di continuare a vivere senza di lei.

Alla fine ha addirittura profanato camera sua, ha messo i suoi vestiti in un sacco di plastica e li ha depositati in un contenitore della Caritas, ha tolto il letto e al suo posto ha messo una scrivania con un computer sopra e una serie di raccoglitori che non servono a niente. Il marito si è arrabbiato.

Si chiede perché non abbiano cambiato casa. Pensavano che tornasse? Avevano paura che non ritrovasse la strada?

Anche i vicini se ne sono andati. I vecchi sono stati sostituiti da giovani, nuove famiglie, bimbi.

Solo loro sono rimasti. La figlia li ha condannati a restare, ad aspettarla. Ed ecco che ora è tutto finito.

Non la aspetteranno più.

Il telefono non fa che squillare. Condoglianze, amici, curiosi, giornalisti. All’altro capo del filo c’è Étienne Beaulieu. Quante volte Clotilde ha sperato di sentire la sua voce rispondendo? Quante volte è tornata a casa domandando: «Ha chiamato qualcuno?».

La telefonata è arrivata con ventitré anni di ritardo.

«Mi dispiace, Annie» dice.

«Sono commossa che ti ricordi il mio nome».

«...».

«È venuta a trovarmi tua madre stamattina. Mi ha detto che hai il cancro, e anche che non vuoi curarti».

«Sono al terzo stadio... non c’è niente da fare».

«C’è sempre qualcosa da fare, Étienne. Tranne quando i gendarmi vengono a casa tua per annunciarti che tua figlia è morta... Sapevi che Clo era incinta?».

Étienne ci mette un po’ prima di rispondere.

«Sì».

«Sapevi anche che aveva perso il bambino?».

«...».

«Non l’ho mai detto a nessuno... Quattro giorni prima che sparisse ho trovato le sue lenzuola nella lavatrice, piene di sangue. Non ha mai saputo farla funzionare. Aveva svuotato una bottiglia di varechina nella vaschetta, poi ha premuto il bottone sbagliato. Ho capito subito. Più tardi ho trovato un libro sulla gravidanza nel cassetto del suo comodino... Quella mattina sono andata in camera sua a dirle che era morto il postino. Sapevo che era il nonno della tua miglior amica. Era una scusa, volevo vedere Clo... Non dimenticherò mai la sua faccia, era pallidissima, cerea. Stava uscendo dalla doccia, quindi ho visto la sua figura, le sue forme. Non ho detto niente. Avrei dovuto parlarci. Ho rispettato il suo silenzio per vigliaccheria... Ho buttato via le lenzuola e fatto finta di non vedere gli assorbenti in bagno».

Lungo silenzio. Étienne pensa che sia caduta la linea.

«È ancora lì?» chiede.

«Sì» risponde lei.

«Devo dirle una cosa, Annie».

Lei lo interrompe come se non volesse sentire più niente.

«Verrai al suo funerale?» gli domanda.

«Sto morendo».

«Ma che dici? Respiri ancora, se non sbaglio».

«Non per molto».

«Che ne sai?».

«Lo sento».

«Dio buono, combatti!».

E riattacca.





85


2 gennaio 2003



Étienne Beaulieu se ne è appena andato.

Emmanuel è sempre steso sul divano.

Da più di due anni cerca Nina dappertutto mentre lei è sistemata e madre di famiglia altrove. Un enorme dispendio di energia che si conclude sull’ultimo scenario che avrebbe immaginato.

Che faceva lui prima di conoscerla? Bisogna sempre chiedersi di cosa fosse fatta la nostra quotidianità prima di incontrare la persona che ci ha sconvolto la vita, e forse ripartire dal punto in cui eravamo prima di prendere la direzione sbagliata.

“A che serve attaccarsi a una persona che non verserà una lacrima quando sarai morto? Che non farà mai una deviazione per andare a mettere un fiore sulla tua tomba? Che se n’è andata dall’oggi al domani abbandonandoti come una merda? Che in pochi mesi si è rifatta una vita altrove come se la vostra storia non fosse mai esistita?” pensa.

Ha voglia di lavarsi, farsi la barba, vestirsi. Era tanto che non ne sentiva l’esigenza.

Si alza e sale le scale per andare in bagno. Si guarda allo specchio: ha un aspetto miserando, pelle e ossa.

Lascerà quella casa, andrà a Lione, ricomincerà a frequentare gli amici, incontrerà un’altra, una vera donna, non una sbandata. Da troppo tempo non fa l’amore. Ha voglia di quello, eccitarsi, sentire un corpo contro il suo, infangare quell’altra toccando una pelle diversa, dimenticarla, cancellarla a forza di passare e ripassare sul suo fantasma.

Di recente gli amici lionesi l’hanno iscritto a un sito di incontri. «Devi conoscere altre donne». Gli hanno creato un profilo cambiandogli il cognome: Emmanuel Mésange, un metro e ottantasette, occhi verdi, capelli castani, principali interessi il golf, i classici della letteratura, il cinema e le corse automobilistiche.

«Perché il golf?».

«Perché fa colpo» gli avevano risposto.

«Non ho mai tenuto in mano una mazza da golf in vita mia».

«Chissenefrega».

«Non mi va di stare su quel sito».

«Ci stai lo stesso. Uscire e bere un bicchiere ti schiarirà le idee. E non ti impegna a niente».

«Non ho messo piede al cinema da quando è uscito Una vita non basta... cioè quattordici anni fa».

«Comunque al primo appuntamento non si parla di queste cose».

«Ah no? Di che si parla?».

«Lo scoprirai da solo».

Avevano scelto una foto scattata a Mauritius che ritrae Emmanuel di profilo, abbronzato e sorridente.

Centinaia di donne gli avevano mandato messaggi, ragazze che si offrivano.

Emmanuel aveva guardato il profilo di ognuna come se sfogliasse un catalogo, senza il minimo interesse. Soltanto una aveva attirato la sua attenzione.

Isabelle, trentacinque anni, di Chalon-sur-Saône, appassionata di equitazione, un metro e settanta, bionda, occhi azzurri. Fisicamente, il contrario di Nina.

Il suo primo messaggio diceva:



Che fa su questo sito, signor Mésange? Come mai un cognome da uccellino17? Chi si nasconde dietro il suo profilo? E non mi dica che è stato iscritto da amici contro la sua volontà, non le crederei.



Emmanuel le aveva risposto perché il messaggio l’aveva fatto sorridere, cosa che non gli succedeva da un’eternità.



Invece sì, sono stati proprio i miei amici a infilarmi in questo supermercato.



E come mai?



Perché non ne possono più di non vedermi prendere nessuna iniziativa. Non sono un uomo divertente.



Mi dispiace.



Le dispiace che non sia divertente?



Si erano scritti mail, poi telefonati, e dopo un po’ Isabelle gli aveva proposto un appuntamento.



Le va di prendere un caffè insieme al bar dell’Hexagone? Se ci siamo simpatici andremo a cena da qualche parte, sennò ci lasceremo da buoni o cattivi amici.



Emmanuel ci aveva messo una settimana ad accettare.

Poi le aveva dato buca.

La prima volta per un’influenza fulminante. La seconda per un incidente d’auto, niente di grave, solo un po’ di lamiera ammaccata. La terza per un impegno improvviso all’estero.

Nella notte tra il 31 dicembre e il primo gennaio le ha mandato un messaggio di buon anno. Isabelle non ha risposto. Aveva gettato la spugna.

E se la gettasse anche lui? Se gettasse Nina?

Forse è arrivato il momento di conoscere Isabelle.

Sale in macchina, le telefonerà arrivando a Chalon, «Sono io, sono pronto, mi spiace per il ritardo».

Guida fino a Beaune per prendere l’autostrada. È a metà del viaggio quando gli suona il telefonino. Non riconosce subito la voce dell’interlocutore.

«Ho trovato Nina Beau...».

«Sì, lo so, vive ad Annecy. Non importa più, lasci perdere, mi mandi la sua fattura e non mi parli più di quella stronza».

«Ma niente affatto...».

La comunicazione si interrompe. Emmanuel tira il cellulare sul sedile del passeggero. “Sul sedile di Nina” pensa. “Scordatela, accidenti, dimenticala”. Il detective lo richiama.

«Non è ad Annecy. Non se n’è mai andata... Vive al rifugio di La Comelle».

Emmanuel è colto da vertigini.

«Che rifugio?».

«Quello della Protezione animali. Lavora lì».

«Forse è una che le somiglia...».

«No no, è proprio lei. Nina Beau, tessera sanitaria 276087139312607. È stata ieri all’ospedale di Autun».

Emmanuel riattacca senza dire una parola, fa testacoda e si ferma sulla corsia d’emergenza con il cuore che gli batte all’impazzata. Beaulieu l’ha preso in giro. Chiaro. Come ha potuto credere a simili sciocchezze? Nina sposata... Chi mai può avere voglia di sposare un’alcolizzata gonfia come un otre? Pulisce il culo ai cani, certo, una sguattera, sarà sempre una sguattera. Come ha potuto credere che avesse un figlio? È sterile. Il rifugio per animali abbandonati... Quindi è rimasta lì tutto quel tempo, a portata di mano, si è spostata di neanche tre chilometri in linea d’aria. E quell’altro che gli ha raccontato di Annecy, il passeggino e il cagnolino! E lui che è stato così idiota da crederci! Non doveva aprirgli la porta, non doveva lasciarlo entrare.

Gli si offrono due opzioni.

La prima: continua fino a Chalon, parcheggia in centro, cerca l’Hexagone, entra, ordina una cioccolata calda, telefona a Isabelle, insiste fino a quando non gli risponde e le chiede di raggiungerlo. «Venga, la prego, la aspetto in fondo alla sala, un tavolo per due vicino allo specchio, indosso un giaccone doppiopetto blu, non mi muovo, se necessario mi incollo alla sedia perché nessuno possa buttarmi fuori all’ora di chiusura, venga, non ha niente da perdere. Ci vediamo e andiamo da qualche parte, dove vuole lei. Il lavoro? Si dia malata».

Aspetta una donna.

Da quanti anni non gli succedeva?

Lei arriva, gli sorride, è ancora più bella che nelle foto. Gli piacciono la sua voce, le sue mani, il suo profumo L’Heure bleue. Porta un braccialetto d’argento al polso destro. La complicità è immediata, si trovano bene l’uno con l’altra, non hanno bisogno di cercare argomenti di conversazione, la parola si libera da sola. Isabelle ordina una cioccolata calda. «Come lei» dice. «Ha già incontrato altre donne conosciute su questo sito?». «No, lei è la prima». «Bugiardo». «Glielo giuro. E lei? Ha incontrato altri uomini?». «No, lei è il primo». «Bugiarda». «Glielo giuro».

È delicata, dal modo in cui lo guarda sente che gli piace, il peso che lo opprime da più di due anni si alleggerisce, Emmanuel si raddrizza, si sente desiderato, ascoltato. Più parlano e più lui considera quella sconosciuta, immagina di passare una serata con lei, poi la notte, e magari la giornata dell’indomani e la settimana successiva.

La fa parlare, le fa domande. «Ha due sorelle, vero?». Adora la sua voce, le sue risposte, i suoi denti, la sua bocca. Isabelle porta un foulard intorno al collo che si tocca spesso, un lungo cappotto beige che non si è tolta, l’ha soltanto sbottonato un po’, ha le unghie curate ma non smaltate, non ha niente di artefatto, giusto un po’ di lucido sulle labbra rosse, i suoi grandi occhi azzurri lo fissano con espressione intelligente. “È la candidata perfetta” pensa Emmanuel, “se fosse un concorso vincerebbe lei”.

Lui gli racconta un po’ della Damamme, intende venderla, liberarsi dal peso familiare.

«Voglio ripartire da zero. È uno strano modo di dire, ma per quanto mi riguarda calza a pennello... E lei va spesso a cavallo?». «Appena posso. La sera dopo il lavoro e tutti i weekend. Potremmo darci del tu, no?». «D’accordo... Sei bella». «Neanche tu sei male».

A Emmanuel piace la sua audacia. Cioè, forse. Non capisce più cosa gli piaccia. Bisogna vedere.

Gli si offrono due opzioni.

La seconda: non va a Chalon, non conosce nessuna Isabelle, non si lancia, rimane bloccato nel presente per l’eternità.

Torna a La Comelle, ripassa da casa, prende uno dei fucili da caccia del padre, va al rifugio, la trova e la fa fuori con due spari. Sì, due cartucce dovrebbero bastare per cancellarla dalla faccia della terra. Non le dà il tempo di aprire bocca. Neanche una parola. Bum bum.

Anzi, sì. Prima di abbatterla la fa mettere in ginocchio perché lo implori. Sentirla chiedere perdono è il minimo. Poi va a Lione, trova Beaulieu, ha il suo indirizzo di casa e quello del commissariato, e di nuovo bum bum, altre due cartucce per il bel ragazzo che stamattina l’ha preso per il culo. «Buon anno» gli dirà. “Stammi bene, stronzo”.

Gli si offrono due opzioni, passato e presente. Nina ha gettato l’àncora nel presente e gli impedisce di prendere il largo. Tocca a lui mollare gli ormeggi. Gli restano cinque chilometri prima di decidere se continuare dritto o fare dietrofront. Passato il casello, può proseguire fino a Chalon o controllare che non ci sia la polizia e fare cinquecento metri contromano per riprendere l’A6 e tornare a La Comelle.



*



Quando Lili le aveva detto «Tuo marito s’è ammazzato sull’autostrada» da principio Nina non ci aveva creduto.

Poi aveva pensato a Étienne. Che aveva fatto dopo essere andato via dal rifugio? Che aveva innescato? Non poteva essere una coincidenza.

Tre settimane dopo le esequie di Emmanuel, Lili e Nina erano andate al cimitero per visitare la tomba di Pierre Beau. Poi erano passate da quella di Emmanuel, sepolto duecento metri più in là nella cappella di famiglia. Gé e Henri-Georges non avevano messo fotografie sulla lapide nera, solo una targa, Al nostro amatissimo figlio.

Perché Emmanuel guidava contromano? Si era sbagliato o intenzionalmente suicidato? Era turbato per quello che gli aveva detto Étienne? Si erano visti?

Probabilmente non l’avrebbe mai saputo.

Davanti alla sua tomba Nina aveva avuto un brivido, poco a poco si era raggelata, aveva percepito la presenza dell’uomo di cui aveva portato il cognome, come se il marito le girasse intorno urlando l’odio che provava a vederla di fronte a lui viva e vegeta.

Non ci sarebbe più tornata.

Uscendo dal cimitero aveva riacceso il telefonino e sentito la voce di Emmanuel come proveniente dall’aldilà, dall’ormai lontana vecchia vita. Decine e decine di messaggi in cui si alternavano minacce, urla, singhiozzi e suppliche, «Dove sei? Torna, non ti farò del male».

Li aveva ascoltati uno dopo l’altro sperando, in mezzo a quella follia, di sentire la voce di Adrien, di sentire: «Nina, sono io».

Niente.

Allora aveva cancellato tutto.

Poi aveva chiesto a Lili di accompagnarla all’ufficio di collocamento. Doveva trovarsi un lavoro, una vita, una casa.





17 Mésange in francese significa “cincia”.





86


31 dicembre 2017



Veglione improvvisato sulla spiaggia dell’Arenella. Un centinaio di palermitani, provenienti per lo più dalle case lungo il mare, hanno acceso un gigantesco falò e montato tavoli che hanno accostato l’uno all’altro e coperto con tovaglie di carta tenute ferme da coppe di frutta. Ognuno vi posa roba da mangiare, stoviglie e bottiglie.

Ci uniamo a loro con le braccia cariche di vivande, pagnotte all’origano o ai pomodori secchi, varie insalate, grissini, mandorle, cannoli, champagne, whisky e vino.

Due immense pentole d’acciaio piene di acqua bollente aspettano gli spaghetti che verranno conditi con abbondante salsa di pomodoro e parmigiano.

Tutti si sono fatti belli per l’occasione, sono elegantissimi.

Se intorno a noi non aleggiasse l’idea della separazione, se gli spettri di Valentin e Marie-Castille non stessero alle costole di Étienne, saremmo quasi felici di essere insieme in quella cornice idilliaca, cullati dalle voci e dal leggendario buonumore italiano. In Sicilia è come se la gente avesse una luce interiore. Come quando Nina sorride.

Étienne è vestito di bianco, ha le occhiaie, i lineamenti scavati, deperisce di giorno in giorno, l’azzurro dei suoi occhi sembra annebbiato, probabilmente a causa del cocktail di farmaci che lo mantiene in una specie di torpore permanente. Ciò nonostante ha sulle labbra una parvenza di sorriso.

Io e Nina siamo sicure che domattina non sarà più in camera, che sarà partito.

Lui non lo sa, ma siamo al corrente che ha già pianificato tutto, ha pagato la pensione per la notte scorsa e per la prossima, l’ultima che passeremo tutti e tre a Palermo. Probabilmente ci lascerà dei soldi per il traghetto di ritorno e la benzina, come quando eravamo piccoli e ci infilava qualche moneta negli zainetti perché potessimo comprarci dei dolci alle piscine.

Ci lascerà un biglietto che una volta tanto scriverà da solo, un pezzo di carta con qualcosa tipo “Grazie di avermi accompagnato fin qui, vado a morire in santa pace”.

«Si dice morrò o morirò?» ci ha chiesto mentre si vestiva, poco prima di uscire.

Nina l’ha guardato e gli ha risposto come se niente fosse:

«Vanno bene tutti e due. Sennò scrivi “vivere”, che è più facile da coniugare».

Al momento Étienne sta pensando solo a cercare una soluzione per la musica della serata. Le canzoni italiane che una brunetta strilla nel microfono accompagnata da un chitarrista con una faccia patibolare non gli sembrano adatte per il nostro ultimo veglione. Vuole trovare uno stereo portatile, allontanarsi e ascoltare la sua playlist.

«Io ne ho uno in valigia» dico. «Aspetto che Nina abbia finito e vado a prenderlo».

«Non credo che avrò un funerale» dice Étienne, «ma siccome non si sa mai dovete promettermi che non ci sarà una musica del cazzo... Voglio solo rock, rock alternativo. Me lo promettete?».

«Promesso» rispondiamo noi.

Siamo su uno scoglio seduti in cerchio, l’aria è meravigliosamente tiepida, non c’è un filo di vento, solo un cielo stellato e odori di salsa di pomodoro, rosmarino e fuoco di legna. Nina, a gambe incrociate, regge l’album da disegno con la mano sinistra e ci disegna a carboncino con la destra. Ci osserva con attenzione, aggrotta le sopracciglia come se ci vedesse per la prima volta, poi le sue dita tornano a volteggiare sulla carta. Indossa jeans e una camicia bianca di Étienne, ha sulle spalle un maglione nero. Non ha perso niente della sua silhouette giovanile. I suoi occhi neri brillano di felicità. È innamorata.

Un’ora fa ero accanto a lei quando ha telefonato a Romain Grimaldi dalla pensione. Gli ha detto che lo chiamava per dargli notizie della macchina. Ha riso come una bambina quando Romain le ha risposto che avrebbe congelato il cenone in attesa del suo ritorno: «Anche se festeggeremo l’anno nuovo a metà marzo non voglio cominciare senza di te».

Quando ha riattaccato sono stata sul punto di chiederle se non stessero correndo un po’ troppo, ma ci ho subito ripensato. Di che mi immischio?

Poi ho chiamato Louise.

«Tutto bene?».

«Sì».

«Mio fratello non soffre?».

«Non credo».

«...».

«Louise?».

«Dimmi».

«Tu sei innamorata di Adrien, non di Virginie».

«Adrien e Virginie sono la stessa persona, quella che amo» mi ha risposto per la millesima volta. «Ma mi rifiuto di vivere con una donna imprigionata... Quando la libererai forse adotteremo un bambino».

«Ma ho già un gatto, fra poco due!».

L’ho sentita sorridere.

«Una cosa non impedisce l’altra».

«Sei seria?».

«Sì».

«Hai fiducia in me?».

«Sì. Mi chiami a mezzanotte?».

«Sì».

Quando ho riattaccato Nina mi ha abbracciato. Ho respirato i suoi capelli, il suo collo morbido e caldo, la mia madeleine di Proust.

«Buona idea un bambino e due gatti... Andiamo a festeggiare?» ha mormorato. «Ma che sia festa grande, da sfondarsi».

«Dài, dài!».

Mi ha preso la mano e si è messa a cantare come un’adolescente triste camminando verso la spiaggia. Avevo quasi dimenticato la sua voce così particolare che nel corso degli anni si è arrochita ancora di più, una voce da fumatrice che non ha mai fumato.



E se un giorno dubitassi di me

Ho un pegno d’amore, la prova del tre,

Quanto ti amo, quanto ti amo,

Col sangue l’ho segnato il mio braccio

Per la vita e per la morte non si cancella

Quanto ti amo, quanto ti amo.18



Nina ci porge gli schizzi. È la prima volta che mi disegna.

«Grazie» dico.

«Ho una brutta faccia» commenta Étienne arricciando il naso.

Ci alziamo insieme, dobbiamo tenere lontane nostalgia e malinconia, altrimenti ci guastiamo la serata, cosa inconcepibile. Vado in camera a prendere lo stereo.

«Ho chiamato Marie-Castille» confessa Nina a Étienne.

«Non l’avrai fatto davvero...».

«Sì. Dovresti telefonarle... Sai, non ci sta affatto dando la caccia».

Negli occhi di Étienne passa una sfilza di sentimenti contraddittori, paura, gioia, contrarietà, sollievo, vergogna, rinuncia, speranza.

Mi fa un ampio sorriso quando torno con lo stereo. Prima di mettere la sua playlist dice a Nina: «Sono proprio un coglione».





18 Indochine, Je t’aime tant.





87


27 aprile 2003



Badi. Meticcio spaniel. Senior. Maschio. Nato nel 1991. Al rifugio dal 1999.

«Badi è il nostro ultimo vecchio... dopo di me» dice Lili in tono divertito.

Stamattina indossa leggings neri, scarpe da ginnastica verdi e una lunga maglietta gialla. I capelli legati con un elastico le formano una palmetta sulla cima del cranio. Sembra un ananas.

Nina è appena arrivata. Passa al rifugio ogni mattina prima di andare al suo nuovo lavoro in una compagnia d’assicurazioni. Ha preso in affitto una casetta nel quartiere in cui è cresciuta con il nonno, a due vie di distanza dal suo ex giardino.

Sebbene Emmanuel Damamme sia morto da quasi quattro mesi, continua a sobbalzare a ogni minimo rumore e a svegliarsi madida di sudore in preda a terribili incubi in cui scopre la sua bara vuota.

«Hai bisogno di tempo per abituarti all’idea che non ci sia più».

«Secondo te quanto?».

Aiuta Lili ad attaccare un cartello con la scritta: Per la tranquillità dei cani si prega di non trattenersi troppo a lungo davanti ai box. Contiamo sulla vostra comprensione.

«Sai che sarai tu a darmi il cambio?».

«Che cambio?».

«Il mio. Sono stanca, è tutta la vita che sgobbo».

«Ma di che parli?».

«Mi ritiro».

«Per fare che?» scherza Nina.

«Dormire fino a tardi la mattina» risponde Lili senza sorridere.

«Parli sul serio?».

«Altroché. Ora che ti sei rimessa in sesto posso andarmene».

Nina la guarda nel panico. Perché diavolo tutte le persone a cui vuole bene finiscono per sparire?

«Non mi sono rimessa. Ho ancora paura di Emmanuel, sogno che non è morto... Se te ne vai vengo con te».

«Senti un po’, piccola, che ne dici di darmi un attimo di tregua? Va da sé che sarai la nuova direttrice del rifugio. E lavorando qui non avrai più tempo per gli incubi».

«...».

«Certe cose sono lampanti, e tu sei una di quelle».

«...».

«Hai perso la lingua?».

«Dove andrai?» domanda Nina poco convinta.

«A Cagnes-sur-Mer».

«È lontano».

«C’è una bella chiesa gialla alla spiaggia di Le Cros».

«Ma sei atea!» si stizzisce Nina.

«Il fatto che sia atea non impedisce che mi piacciano le chiese. E poi verrai a trovarmi».

«Si dice sempre così. E poi non succede mai, so di cosa parlo».





88


1° gennaio 2018



Étienne entra in una chiesa. È solo. Accende una candela. Non sa comunicare con Dio, non ha mai saputo farlo. È come col padre, non riesce a comunicare con quelli a cui non crede.

Ricorda quanto c’è rimasto male il giorno in cui ha telefonato ai genitori per annunciare la grande notizia. Aveva risposto Marc, ed era ciò che Étienne sperava in un angolo recondito del suo cuore.

«Papà, reggiti forte, ho superato il concorso!».

«Che concorso?».

Silenzio. Étienne aveva avuto la sensazione di cadere nel vuoto. Era riuscito a dire:

«Da tenente di polizia... Non siamo in molti ad averlo passato... Significa che faccio parte dei migliori».

«Ah, quello... Bravo, congratulazioni, ti passo mamma».

Una semplice formula di cortesia, “congratulazioni” non vuol dire “sono fiero di te”.

E poiché il padre non aveva mai creduto in lui, lui aveva finito per non credere più nel padre. Se n’era distaccato come una nave dalla bitta d’ormeggio.

Quando aveva chiamato per annunciare la nascita del figlio, sentendo la voce di Marc aveva riattaccato e rifatto il numero finché non aveva risposto Marie-Laure.

«Si chiama Valentin, mamma, pesa quattro chili, è bello, con gli occhi azzurri».

«Forse è un po’ presto per sapere il colore degli occhi, tesoro».

«No no, te l’assicuro, ha gli occhi azzurri».

Stamattina, una volta richiuso il pesante portone di quella chiesa italiana, ha solo voglia di lasciarsi una lucina dietro, come una traccia del suo passaggio.

Gli fischia l’orecchio sinistro. Da piccoli Nina diceva che quando fischia il sinistro, cioè quello dalla parte del cuore, vuol dire che qualcuno sta parlando bene di noi. «Che cazzata, Nina».

Chi sta parlando di lui alle sei del mattino? Marie-Castille e Valentin a casa?

Ieri sera ha chiamato la moglie e il figlio.

«Buon anno, vi voglio bene».

«Quando torni?» gli ha chiesto Marie-Castille.

«Non torno».

«Nina ti ha detto di Clotilde Marais? Il caso è chiuso».

«Sì, lo so».

È a tre vie dal mare, ne sente il respiro. Non è mai stato tanto sicuro di sé.

Alcuni passanti che stanno tornando a casa gli gridano: «Buon anno!».

Ha trascorso forse il più bel Capodanno della sua vita. Come stabilito, loro tre si sono isolati in un angolo di spiaggia con lo stereo, lo champagne, il whisky, una pagnotta alle erbe aromatiche e delle olive. Non avendo capito quando sia scattata la mezzanotte, non avrebbero più cambiato anno. Fino a quando il cielo non ha cominciato a schiarirsi hanno ballato sulle note della sua musica, Spacemen 3, Sonic Youth, Radiohead...

Un taxi si ferma alla sua altezza. Étienne ha trovato un unico volo Palermo-Parigi.

All’aeroporto quasi tutti i banchi di check-in sono chiusi, trova solo una hostess che gli registra il bagaglio e gli dà il biglietto. Si imbarca poco dopo e si addormenta con la testa contro l’oblò. È la prima volta che non sogna Clotilde, che lei lascia in pace il suo sonno.

All’accettazione gli chiedono un documento, poi lo indirizzano verso la camera 21. Posa sul letto il ritratto che gli ha fatto Nina la sera prima, una foto di Valentin e Marie-Castille, una della madre con Louise e Paul-Émile, una di loro tre al concerto degli Indochine del 1994.

«Dio buono, combatti» aveva detto la madre di Clotilde. Da allora quelle parole si agitano in lui come un animale rabbioso.

Apre il nécessaire da toilette, tira fuori le medicine, le prende, si stende e chiude gli occhi. Non sente più dolore. È nel cortile della scuola Pasteur in attesa del verdetto, cioè del nome del maestro, momento cruciale che Bianco di Spagna ha debitamente registrato: Quella mattina vedo solo loro, come se avessero ingoiato la luce, come se gli altri alunni intorno a noi fossero comparse. E scelgono me, lei sceglie me, mi prende la mano.

È la festa della Musica, loro tre hanno quattordici anni, stanno dando un concerto su un marciapiede, Nina canta, provano una gioia profonda, interiore, un misto di paura e felicità assoluta, il nirvana. Mai c’è stata così tanta gente e così tanti applausi nelle strade di La Comelle. Vanno in bicicletta, in skateboard, registrano se stessi su un mangianastri, nuotano, si filmano con la videocamera fregata al padre, Étienne fa l’amore, balla, c’è il sole, i ricordi dell’estate sono sempre i primi, guarda la sorella di nascosto, mixa, si rimette un ciuffo di capelli dietro l’orecchio controllando che le ragazze lo guardino fare il gesto, sa di essere bello, sa di “bere la luce”, come è scritto in Bianco di Spagna.

Subito prima di scivolare nel sonno lascia un fiore sulla tomba di Clotilde. È solo e senza voce.

Si addormenta.

Sogna di nuotare con il figlio, si allontanano dalla riva, è piacevole, ma poco a poco diventa angosciante, dice a Valentin di tornare indietro, «No, papà, resto con te».

Viene svegliato da una sconosciuta in camice bianco che gli posa una mano sull’avambraccio, ha una voce gentile, un tono leggero ma sicuro di sé.

«Buongiorno, signor Beaulieu, sono stata avvertita del suo arrivo, come si sente? Il professore ha ricevuto il suo fascicolo, l’operazione è prevista per il 3. Domani faremo gli ultimi esami e vedrà l’anestesista. Le lascio qualche modulo da riempire. Sua sorella ci ha informato che non desidera essere rianimato qualora incontrassimo un problema durante l’intervento, dovrà firmarci una liberatoria. Ha bisogno di qualcosa?».

«No».

«La cena sarà servita alle 18.30, segue una dieta particolare?».

«No».

«Allergie da segnalare?».

«No».

«Sua sorella ci ha detto che non desidera ricevere visite. A parte lei, qualcuno sa che si trova a Villejuif, all’istituto oncologico Gustave Roussy?».

«No. Volevo allontanarmi da Lione».

«Un’ultima cosa. Su questo modulo dovrà specificare il nome delle persone da informare in caso di emergenza. È preferibile metterne più d’una».

«Nina e Virginie».

«La prego di indicare i nomi completi, possibilmente corredati dai numeri di telefono fisso e cellulare».





89


2011



Sette anni dopo aver assunto la direzione del rifugio Nina riceve una telefonata: la madre ha avuto un infarto e si trova tra la vita e la morte all’ospedale di Caen, se desidera rivederla deve sbrigarsi.

«Come ha avuto il mio numero di telefono?».

«Era nella sua borsa».

«...».

Lili torna da Cagnes-sur-Mer per accompagnarla. «Non ho il coraggio di andarci da sola».

Dov’è il luogo “tra la vita e la morte”?

Nina trova una sconosciuta stesa su un letto del reparto rianimazione. Marion non sembra più la donna che ha visto quella sera in giardino con la macchina da cucire di Odile sottobraccio, è ingrassata, Nina si domanda se non ci sia un errore di persona, va a chiederlo al personale curante: «Siete sicuri che si tratti di Marion Beau?».

«Vi lascio sole» dice Lili allontanandosi.

Nina va nel panico. Ha paura di ritrovarsi faccia a faccia con la moribonda. Per riempire il silenzio si mette a parlare come se partecipasse a un gruppo di sostegno psicologico.

«Sono io, Nina. Quando vengo invitata da qualche parte chiedo scusa, abbasso la testa. Chi non mangia carne è come un alcolizzato costretto a dire no grazie a un bicchiere di vino. Neanche un aperitivo? Neanche una fettina di salame? Siamo sospetti, anormali, emarginati. Viviamo in un mondo in cui al Salone dell’agricoltura i bovini vengono filmati come star del cinema, accarezzati, ammirati e pochi giorni dopo sgozzati nell’ombra, a porte chiuse. È una cosa che personalmente mi sciocca, mi ricorda la vita con Emmanuel, quand’ero più sposata che felice. Vivevo in un mondo in cui facevo finta, un mondo in cui si dice “Preferisco non sapere”. Sento spesso dire che occuparsi di un rifugio per animali è un sacerdozio. Stai fresca se vuoi trovarci qualcosa di bello e gratificante, si tratta di tenere botta, di volere bene agli animali ma senza amarli troppo, sennò muori di tristezza solo per come ti guardano. Durante l’anno ci sono periodi in cui ho voglia di mollare tutto, abbandonare gli abbandonati, trovarmi un lavoro tranquillo da un’altra parte, in un posto pulito, caldo, asciutto e silenzioso dove smetterei di sentirli abbaiare e di sentirmi annusare il culo quando li porto fuori, dove non avrei continuamente peli sui vestiti a mo’ di gioielli, dove il profumo che mi hanno regalato per Natale avrebbe un senso sulla mia pelle, dove gli altri non mi guarderebbero come una sempliciotta, una matta, una disperata. “Ah, ti occupi di animali, si guadagna bene?” oppure “Così tante persone avrebbero bisogno che qualcuno si occupasse di loro”. È difficile, quasi impossibile far capire che in fondo è la stessa cosa, che il gesto è lo stesso sia per un animale che per un essere umano. Col passare degli anni trovo nelle scatole di cartone polli, conigli, porcellini d’India, furetti. La gente cambia animali domestici, ma non abitudini. Per non parlare della quantità di telefonate anonime che denunciano bestiame lasciato senza cibo né acqua, cani da caccia e altri animali che crepano attaccati a una catena, abbandonati su un balcone o ammassati in un recinto. “Pronto, i vicini si sono scordati il cavallo in giardino da tre mesi”, “Pronto, ci sono le due tigri di un circo in una gabbia in pieno sole accanto alla rotatoria del supermercato”... Non facciamo che ricevere segnalazioni. Facciamo quel che possiamo, convochiamo l’allegria, organizziamo aperitivi o colazioni con caffè e cornetti, sennò non reggeremmo. Gli inverni sono duri, le estati disperanti. Quando gli altri vanno in vacanza si lavora ancora di più, c’è da recuperare nuovi cani che non hanno trovato posto nel retro della macchina, gatti ridotti a pelle e ossa, c’è da fare spazio, i box traboccano, ci dobbiamo arrangiare allargando i locali, qui accogliamo tutti, non mandiamo nessuno nel corridoio della morte. In tutto ciò le fiere di cani e gatti continuano a prosperare in totale impunità. A fare le leggi sono quelli del governo, e il governo è lontano anni luce dalla merda che ci si attacca agli stivali. Forse la cosa più brutta è quando devi prendere l’animale da compagnia di un anziano morto o sbattuto in casa di riposo, che nessun figlio vuole tenere con sé. Più volte sono stata tentata di smettere, ho guardato gli annunci sui giornali per trovare un lavoro d’ufficio, seguire un corso di formazione, aprire un negozietto di souvenir. Invece no, perché una mattina ti alzi, vai al rifugio con un macigno sul cuore e trovi qualcuno che vuole adottare, allora ti cambia la giornata, respiri meglio, sai che almeno sei stata utile a quella vita, che non è meno importante di un’altra. A parte questo, ho avuto un’infanzia felice con tuo padre».

Durante quel fiume di parole Nina non si è seduta e non ha toccato Marion. Se ne va come è venuta, con Lili. La madre le è mancata, ma è successo troppo tempo fa.





90


2 gennaio 2018



È quasi mezzanotte. Nina mi ha appena lasciata a casa, duemiladuecentosessantasei chilometri in macchina con solo qualche breve sosta nelle stazioni di servizio per un caffè e un panino.

Anziché la babysitter del gatto trovo Louise addormentata sul divano, coperta da un plaid. Indossa un paio di jeans, quelli che preferisco, e un mio vecchio maglione brutto ma morbido. Nicola è acciambellato tra le sue braccia. In sette giorni è raddoppiato, non sembra neanche più lui. Poso la valigia senza fare rumore per non svegliarli. Louise non dorme mai quand’è con me, come se dovesse scappare appena spunta il giorno. Una maledizione sulle nostre teste che io sola posso stroncare.

Ripenso al pranzo con mio padre al ristorante dell’Hotel des Voyageurs il 18 agosto 1994, il giorno dopo il funerale di Pierre Beau.

Voleva festeggiare la mia licenza liceale con tanto di lode e parlare del mio futuro a Parigi. Da più di una settimana mi ero preparata le domande da fargli: «Il tuo lavoro, i colleghi, la vita a Parigi, le mostre, i concerti, vai a teatro ogni tanto?». Quanto a me, avrei parlato degli ultimi romanzi che mi erano piaciuti, di Nina ed Étienne, di noi tre a Parigi, della nostra voglia di vivere insieme, del CROUS.

La morte di Pierre Beau aveva scombussolato tutti i piani.

Lui era arrivato masticando un chewing gum che aveva appallottolato in un tovagliolo di carta, l’avevo trovato disgustoso, ripugnante. Cominciavamo male. Aveva ordinato due coppe di champagne. «Dobbiamo festeggiare i tuoi successi» aveva detto.

Mi conosceva talmente poco da non capire che avevo appena perso l’uomo della mia vita, la mia unica figura paterna.

Avevamo bevuto un altro champagne. Al terzo avevo esaurito tutti gli argomenti di conversazione, rischiavamo di rimanere in silenzio ed ero già ubriaca. Era la prima volta che mi ubriacavo con mio padre. Era anche la prima volta che pensavo a lui in quanto mio padre.

«Che vuoi mangiare?».

«La stessa cosa che prendi tu».

Aveva ordinato gli antipasti e il piatto del giorno.

«Brindiamo al tuo futuro».

«Lo vedo piuttosto incerto».

«Perché?».

«È che... c’è come un errore di fabbricazione» avevo detto scoppiando a ridere.

«Non capisco».

«Hai visto Quel pomeriggio di un giorno da cani, con Al Pacino?».

«Un vecchio film» aveva risposto lui facendo la scarpetta nel piatto.

«Del 1975».

«Infatti, come ho detto, un vecchio film. Credo di averlo visto, non mi ricordo... Non hai fame? Non stai mangiando niente».

«È la storia di un uomo che rapina una banca per pagare un intervento chirurgico al suo amico, un’operazione particolare... un cambio di...».

«Che storia triste...».

«Sì, disperatamente triste».

Mi ero alzata con la scusa di andare in bagno. Respirando a stento, avevo salito le scale ed ero arrivata in un lungo corridoio con il pavimento in moquette rosso sangue, la porta di una camera era aperta, il letto sfatto, la finestra dischiusa, mi ero affacciata, avevo pensato di buttarmi di testa sul marciapiede. Nina era con Damamme, Étienne dormiva nel letto di Nina, le lenzuola dovevano avere ancora l’odore dei nostri corpi.

Avevo visto il telefono. Avevo fatto il numero dei Beaulieu, che conoscevo a memoria. Aveva risposto Louise.

«Sono io. Come stai?».

«Bene, grazie. Vuoi mio fratello?».

«No, cercavo te».

«Dove sei?».

«All’Hotel des Voyageurs, in una camera».

«Credevo che pranzassi con tuo padre».

«Infatti è così. È giù al ristorante».

«Perché sei in una camera? Hai una strana voce, hai bevuto?».

«Ci rivedremo noi due in quest’albergo?».

«Stai andando a vivere a Parigi».

«Tornerò a La Comelle per Natale. Tutti tornano a casa per Natale. Promettimi che ci troveremo in questa camera il prossimo 24 dicembre a mezzanotte».

«Promesso».

Avevo riattaccato. Se mi avesse detto “Va’ al diavolo, tu e il tuo albergo” credo che mi sarei davvero buttata dalla finestra. Louise mi ha sempre detto sì, è la fortuna della mia vita. Quanti possono vantare anche un solo amico che dica sempre sì? Ero scesa, avevo finito il pranzo con mio padre col cuore più leggero. Non ero sola. Quel giorno ho capito che non sarei mai stata sola.



Louise apre gli occhi, mi sorride.

«So dov’è Étienne, ma non posso dirtelo, l’ho giurato. Buon anno, amore... Era bella l’Italia?».

«Ho portato olio d’oliva, pesto, un rosario con la medaglietta di papa Francesco e pomodori secchi. Étienne mi ha chiesto se io e te andavamo a letto insieme».

Lei scoppia a ridere, poi a piangere. La abbraccio.

«Ho indugiato abbastanza, Louise. Sei sempre disponibile ad accompagnarmi fino alla mia pelle femminile?».

«Sì».

La guardo e la trovo bella. Se solo sapessi scrivere in quest’istante preciso la sua bellezza, il suo sguardo, la sua profondità, la sua serietà venata da rimasugli d’infanzia... Dolcissima.

«Se cambio idea all’ultimo momento, se ancora una volta mi tiro indietro, resterai comunque con me?».

«Credo. Forse. Non lo so. No. Ti sto aspettando da troppo tempo».

«È la prima volta che mi dici di no».

«Qualche giorno fa ho letto una cosa. Immagina che tu non possa muoverti da anni perché hai il pugno bloccato all’interno di un contenitore e che per liberarti, per riuscire a tirare fuori la mano, ti basti lasciare quello che stringi nel pugno». Fa il gesto per illustrare le sue parole. «Apri la mano, ciò che tieni in pugno cade nel contenitore, ma tu sei libera».





91


2018



È aprile, dovrebbe essere bel tempo. Seduta sui ciottoli della spiaggia di Le Cros, Nina osserva la chiesa gialla di cui ha sentito parlare per la prima volta da Lili quindici anni prima. Da allora ci è entrata spesso ad accendere una candela. “Chiunque tu sia, proteggi quelli a cui voglio bene”. Da qualche mese alla lista dei suoi auspici si è aggiunto Romain.

Stamattina il mare ribolle. Sfumature di azzurro e verde si danno battaglia, la linea dell’orizzonte è viola, il vento secca le labbra.

Nina è arrivata a Cagnes-sur-Mer ieri con Romain per trascorrere il weekend di Pasqua insieme a Lili, una decisione dell’ultimo minuto.

Romain e Lili sono andati al mercato. Nina adora stare sola in quel momento, ascoltare la musica in cuffia, immaginarsi su un pezzetto di terra tagliato fuori dal mondo e osservare il Mediterraneo, il suo valzer languido e accecante che fa male agli occhi. Pensa al nonno, che non ha mai visto il mare.

Comincia a piovere. Torna, sale i tre piani del vecchio stabile con i pavimenti di cotto e gli odori di cucina nella tromba delle scale. Sul balcone, con la portafinestra semiaperta che il vento fa vibrare, Lili ha messo piantine di pomodori ciliegini in vasi dello stesso colore dei suoi vestiti, rossi, gialli e verdi.

Nina va in bagno a lavarsi la faccia, si guarda allo specchio. Oggi Romain le ha detto che sembra una sino-afghana. Ogni giorno le inventa un’origine diversa, è il suo grande gioco appena si sveglia: «Stamattina hai una faccia da turco-russa... da arabo-polinesiana... da siamese-serbocroata... da italo-brasiliana... da italo-marocchina...».

Si passa la mano sui capelli neri a caschetto, i suoi occhi a mandorla hanno lo stesso colore, qualche macchia bruna è comparsa intorno alle labbra carnose.

Le suona il telefono, un numero che comincia per 03, il prefisso della Borgogna. Non è quello del rifugio né quello di Simona.

«Devo parlarle, non potevo aspettare martedì».

La voce della sua dottoressa schiocca come il vento fuori. Mylène Vidal ha sostituito il dottor Lecoq nel 2006, quando quest’ultimo era andato in pensione. A Nina aveva ispirato fiducia fin dalla prima volta che l’aveva vista, la visita era durata più di un’ora, Nina le aveva raccontato della propria infanzia e del giorno di oltre trent’anni prima in cui aveva visto il fascicolo medico della madre tra le mani del dottor Lecoq.

Mylène Vidal aveva cercato nel computer e trovato che il fascicolo di Marion Beau era stato inviato in un centro medico di Villers-sur-Mer nel 1999. Aveva contattato i colleghi in Normandia: «Buongiorno, sto effettuando una ricerca genetica per una donazione di organi, vorrei entrare in contatto con Marion Beau, un’ex paziente, nata il 3 luglio 1958...». Un minuto dopo Nina aveva in mano indirizzo e numero di telefono della madre.

Per anni aveva lasciato in un cassetto quel foglio con i dati della madre scritti a pennarello nero. Più volte aveva fatto il numero e riattaccato prima che qualcuno rispondesse.

Poi aveva rivisto Marion “tra la vita e la morte” nel 2011 e scoperto che anche la madre aveva il suo numero di telefono. Come l’aveva avuto? Perché non si erano mai chiamate? Perché avevano avuto così paura l’una dell’altra?

Il giorno del funerale di Marion erano in quattro: Nina, Lili, l’addetto delle pompe funebri e un uomo basso, calvo, con gli occhi chiari e l’espressione bonaria. Quella mattina Nina non si aspettava di trovare uno sconosciuto al cimitero di Auberville, le aveva fatto l’effetto di un imbucato a una festa organizzata da lei.

«Conosceva Marion Beau?».

«Sì, era un’amica d’infanzia».

«Sei mio padre?».

«No» aveva sorriso lui, «io e Marion eravamo semplici amici».

«Non esistono semplici amici».

L’uomo era stato colpito dalle parole di Nina. Si erano salutati ed erano andati ognuno per la propria strada.

Qualche settimana dopo Nina aveva ricevuto una lettera al rifugio.



Cara Nina,

sono Laurent, l’amico di tua madre. Ci siamo parlati brevemente al cimitero, troppo brevemente.

Ripensandoci credo che tu abbia ragione, non esistono semplici amici. Marion era un po’ la sorella che non ho mai avuto.

Ho conosciuto bene i tuoi nonni, soprattutto tua nonna. È una delle ragioni per cui ti scrivo, perché tutti abbiamo bisogno di sapere da dove veniamo e ti ho sentito piena di domande.

Tua nonna era una donna buona e delicata. Devi sapere che Odile Beau è uno dei miei ricordi più belli. Quando cucinava una torta la faceva apposta più grande per darne un po’ agli altri. Distribuiva scodelle di minestra agli scapoli e agli anziani del quartiere. Da casa sua non andavo mai via a mani vuote. «Portalo ai tuoi genitori» diceva dandomi un pezzo di crostata, un vasetto di marmellata o qualche mela del giardino. Certe volte sgattaiolavo via di nascosto perché non mi vedesse, mi ero stufato di portare a casa tutte quelle cose che inevitabilmente mi metteva in mano. Se sapessi come lo rimpiango...

La vita è ingiusta, ma questa non è certo una novità. Si sa che il diavolo se la prende più con i buoni che con i cattivi, perché i cuori teneri sono più facili da azzannare. Nel 1973 Odile si è ammalata. Parlava del cancro come di una brutta influenza, «Passerà». Non voleva fare rumore, te l’ho detto, era una persona delicata, probabilmente troppo. La sua salute peggiorava, ormai andavo via da casa sua a mani vuote e senza nascondermi.

Marion è cambiata. Da divertente, leggera, brillante e disinvolta che era è diventata cupa e offensiva. Insultava me, insultava il cielo, Dio e tutto ciò che le capitava a tiro. In particolare ce l’aveva col padre, lo accusava di minimizzare la malattia della madre.

«Non vuole portarla in ospedale, vuole tenersi la moglie a casa! Cazzo, Laurent, mia madre sta crepando!». Ho cercato di spiegarle che Pierre non era l’unico responsabile. «Lascia pure che i pensieri neri ti svolazzino sopra la testa, ma non permettere mai che facciano il nido nei tuoi capelli» le dicevo, ma lei non mi ascoltava.

Quando Odile si è spenta in ospedale tuo nonno ha chiamato i miei genitori per annunciare che era morta. Marion si trovava a casa mia in quel momento, ha spaccato tutto, era fuori controllo.

Non è andata al funerale, cosa che ha scioccato tutta la città, ma a lei non importava, soffriva troppo per pensare a cosa dicesse la gente.

Da quel giorno non è più andata a scuola, ha cominciato a bere, uscire, scappare di casa, fare di tutto. Più si distruggeva e più aveva la sensazione di distruggere il padre. Non voglio entrare in dettagli scabrosi che infangherebbero la memoria di Marion, era troppo giovane per una tragedia di quella portata. Perdere la mamma significa perdere il mondo.

Continuavo a vederla, ci trovavamo spesso in un baretto di La Comelle che non esiste più.

E veniamo a te.

Mi hai chiesto se ero tuo padre.

Non ti chiami Nina per caso. Se fossi stata un maschio ti saresti chiamata Nawal.

Una sera Marion mi ha annunciato che era innamorata, che la sua vita sarebbe cambiata. Aveva diciassette anni, il suo ragazzo pure. Lo conoscevo di vista, prendevamo lo stesso autobus per andare al liceo. Si chiamava Idras Zenati, era cabilo, un ragazzo timido e bello. Da quando aveva conosciuto lui Marion era diventata più ragionevole. Stavano sempre insieme, si separavano solo la sera per tornare nelle rispettive case. Lei prendeva l’autobus con noi, ma non entrava a scuola, lo aspettava seduta in un bar per tutto il giorno.

Poi è rimasta incinta. Non è successo per caso, avevano pianificato la gravidanza, progettavano di lasciare le proprie famiglie per fondarne una propria. Dato che non erano maggiorenni si stavano già informando per sapere cosa dovessero fare per emanciparsi.

Il progetto però è fallito miseramente.

Quando Idras ha detto a casa che era innamorato di una ragazza francese incinta di lui, e che voleva sposarla, il padre l’ha fatto tacere e il giorno dopo ha riportato tutta la famiglia in Algeria. Sono partiti come ladri, abbandonando tutto, pur di sfuggire alla “vergogna”.

Idras è riuscito ad avvertire Marion per telefono: «Mi stanno portando via, tornerò appena sarò maggiorenne, aspettami».

Marion era incinta di sei mesi. Al vuoto e all’assenza si è aggiunta la solitudine. Le ero rimasto soltanto io, tutti gli altri la evitavano.

Un mese prima che tu nascessi abbiamo festeggiato insieme i suoi diciott’anni, e già lei aveva elaborato un piano diabolico teso a “distruggere” il padre, come diceva.

Quando sei nata si è rifugiata a casa mia, ma poco dopo ti ha affidato a tuo nonno e si è trasferita nella zona di Parigi con me. Vivevamo in due in una mansarda, io frequentavo l’università, lei lavorava in una panetteria del quartiere. Non voleva più sentir parlare di scuola, di apprendistato, di futuro, di Idras.

«In fondo è meglio che se ne sia andato» diceva, «che me ne sarei fatta di un marito alla mia età?». Mentiva, continuava a sperare che Idras sarebbe tornato in Francia appena fosse diventato maggiorenne e che sarebbero andati a riprenderti insieme.

Idras non è mai tornato.

E non è tutto. Marion ce l’aveva talmente con Pierre per la morte di Odile che si è inventata una storia terribile, gli ha fatto credere che tu fossi frutto di uno stupro. «Dovevi vedere la faccia che ha fatto quando gliel’ho raccontato» mi ha detto con un sorriso triste. «Mamma è vendicata».

L’ho implorata di dire la verità a tuo nonno, di dirgli che eri una figlia dell’amore, l’ho minacciata di dirglielo io se non l’avesse fatto lei. «Tutti mi hanno tradito» mi ha risposto, «non tradirmi anche tu, Laurent, ti prego».

Una sera, tornato dall’università, ho trovato un suo biglietto, “Grazie di tutto! Baci”. Marion se n’era andata.

Aveva smesso di aspettare sia Idras che te.

Presumo che il padre di Idras l’abbia convinto che Marion fosse una donnaccia e che non poteva essere lui il padre della bambina. Se ti avesse visto anche solo per un attimo avrebbe capito che non era così.

Marion mi ha richiamato anni dopo. Viveva in Bretagna, faceva i mercati con un tipo che aveva conosciuto lì. «Ti dico la verità, Laurent, sto bene. Adesso ho la mia vita».

Che significava “adesso ho la mia vita”?

Nell’estate del 1980 sono andato a trovare tuo nonno. Tu stavi giocando in giardino. Vederti mi ha sconvolto, eri così carina, una cerbiatta. Sì, è il ricordo che ho di te, un animaletto gracile e tenero. Mi hai detto «Buongiorno» e io sono scoppiato in lacrime.

Quel giorno ho raccontato a Pierre la verità, gli ho detto che eri figlia di Idras Zenati, senza ombra di dubbio. Ha fatto finta di credermi. «Nina è la mia bambina» mi ha risposto, «non ha importanza da dove venga, è la mia bambina».

Ecco, Nina, ora sai qualcosa in più.

Ti allego il mio numero di telefono e una vecchia fotografia di classe. Tuo padre è il secondo da sinistra della prima fila, quello col maglione a righe blu. In questa foto ha sedici anni.

Un grande abbraccio,

Laurent



Nina aveva guardato a lungo quel bell’adolescente dagli occhi limpidi e buoni con la voglia di gridare al mondo intero: “Questo è mio padre! Ho un padre! Guardate quant’è bello!”.

Poi la foto era finita nello stesso cassetto in cui aveva messo l’indirizzo di Marion in Normandia, quello che la dottoressa Vidal le aveva scritto su un foglio qualche anno prima.

Suo padre avrebbe avuto sedici anni per sempre.

Idras e Marion si erano amati, era la cosa più importante.

Il nonno l’aveva cresciuta, era la cosa più importante.

Era nata da un amore di gioventù.

Per tutta la vita aveva aspettato quella lettera, e finalmente l’aveva ricevuta.



Nina è ancora in bagno con il telefonino incollato all’orecchio. Sente le risate di Lili e Romain sulle scale, sembrano due ragazzi nel corridoio di una scuola. Romain ha la leggerezza di una farfalla e la gioia degli alunni di cui è preside.

«Nina, il laboratorio mi ha appena mandato il risultato delle sue analisi».

Brusco ritorno sulla terra. Il tono di Mylène Vidal è quasi solenne. Le viene subito in mente la malattia di Étienne e di nonna Odile. Da settimane si sente stanchissima e ha dolori lancinanti alla schiena... Trema, si siede sul bordo della vasca da bagno. Pensa a loro tre e a Romain. “Eppure stavamo così bene...”.

«Dove si trova?» chiede la dottoressa.

«Al mare» risponde lei con un filo di voce.

«Non è a La Comelle?».

Mylène Vidal sembra quasi contrariata.

«No, sono andata via per il fine settimana...».

«Da sola?».

«Con il mio amico».

“Il termine ‘amico’ è davvero stupido” le viene da pensare, “ma sempre meno di ‘compagno’. ‘Compagno’ me lo lascio per i cani. E non posso certo dire ‘il mio uomo’ o ‘il mio innamorato’ al mio medico curante”.

È aprile, dovrebbe essere bel tempo.

Chiude la porta del bagno a chiave. Sente le voci allegre di Lili e Romain, che nel frattempo sono entrati in cucina. “Ancora non sanno” pensa.

È tentata di riattaccare, di rimandare le brutte notizie alla settimana prossima.

«Ho qualcosa di grave?» finisce per chiedere in un sussurro.

«Per niente, va tutto benissimo».

«Allora che c’è?».

«Lei è incinta, Nina».





92


4 dicembre 2018



Stamattina Nina mi ha vista per la prima volta. Mi ha guardata a lungo mentre lasciavo i trenta chili di croccantini sotto le scritte Abbandonare uccide e Si prega di chiudere bene la porta.

Il suo sguardo non è scivolato come gocce di pioggia sul mio impermeabile.

Si è avvicinata a me sorridendo, pioveva a dirotto. Indossava stivali di gomma troppo grandi per lei e aveva in mano il tubo per innaffiare che ha lasciato cadere alle sue spalle.
